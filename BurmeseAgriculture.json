[
  {
    "Id": "01HN0T7GS10PPH4P3T834FS5SQ",
    "Title": "ဒူးရင်းသီးစိုက်ပျိုးနည်း",
    "Date": "2022-08-04T13:30:00Z",
    "Author": "အစိမ်းရောင်လမ်း",
    "Content": "မြန်မာအမည်- ဒူးရင်း\n\nအင်္ဂလိပ်အမည်- Durian, Civet- Cat Fruit\n\nရုက္ခဗေဒအမည်- Durio zibethenus\n\nမျိုးရင်းအမည်- Bombaceae\n\n၁။ မူရင်းဒေသ\n\nမလေးရှား၊ ယိုးဒယားနှင့် အင်ဒိုနီးရှားတို့၌ များစွာစိုက်ပျိုးဖြစ်ထွန်းသည်။\n\n၂။ ဒူးရင်းမျိုးများ\n\nယခင်က ဒေသမျိုးများကိုသာ အသုံးပြုစိုက်ပျိုးလေ့ရှိပြီး ယခုအခါ လယ်ယာစိုက်ပျိုးရေးနှင့် ဆည်မြောင်းဝန်ကြီး ဌာန မြန်မာ့စိုက်ပျိုးရေးလုပ်ငန်းမှ နိုင်ငံခြားမျိုးများဖြင့် ကိုင်းဆက်မျိုးပွားထုတ်လုပ်ထားသည့် မိချောင်းခေါင်းမျိုး၊ ကန်ကလေး ၁ နှင့် ကန်ကလေး ၂ မျိုးများကို အသုံးပြုစိုက်ပျိုးကြပါသည်။\n\nမျိုးကောင်းမျိုးသန့်ဒူးရင်းရွယ်ချယ်ရာတွင်\n\n(၁) အသီးထွက်ကောင်းရမည်။\n\n(၂) အိမ်မြွာကြီးပြီး အသားထူ၊ အရသာကောင်းရမည်။\n\n(၃) စောစောသီးပွင့်ရမည်။\n\n၃။ စိုက်ပျိုးသည့်ဒေသ\n\nမွန်ပြည်နယ်နှင့် တနင်္သာရီတိုင်းတွင် အများဆုံးဖြစ်ထွန်းသည်။ ပဲခူးတိုင်း၊ ရွှေကျင်နှင့် ကျောက်ကြီးဒေသတို့တွင်လည်း အနည်းငယ်စိုက်ပျိုးပါသည်။\n\n၄။ ရေမြေရာသီဥတု\n\nစွတ်စိုထိုင်းမှိုင်းသော မိုးရေချိန်လက်မ ၁၀၀- ၂၀၀ အတွင်း၊ အပူချိန် ၁၀- ၄၀ ဒီဂရီစင်တီဂရိတ် စိမ့်စမ်းကောင်းသည့် ရာသီဥတုကို နှစ်သက်ပါသည်။ သဲနုန်း၊ မြေပွ၊ မြေဆီမြေသားကောင်းသော လျှိုများ၏ တောင်စောင်းများ၊ မြစ်ချောင်း ကမ်းနဖူးများတွင် ကောင်းစွာ ပေါက်ရောက်သီးပွင့်ကြပါသည်။\n\n\n\n ၅။ မျိုးပွားခြင်း\n\nယခင်အပင်မှ အရည်အချင်းများကို ပြန်လည်ရရှိနိုင်သည့် လိင်မဲ့ မျိုးပွားနည်းစနစ်ဖြင့်သာ မျိုးပွားသင့်ပါသည်။ မျိုးပွားနည်း ၃မျိုးရှိပါသည်။\n\n(၁) အစေ့မှမျိုးပွားခြင်း\n\n(၂) အဖူးမြုပ် မျိုးပွားခြင်း\n\n(၃) ကိုင်းကူးကိုင်းဆက်မျိုးပွားခြင်း\n\n     ဒေသနှင့်ကိုက်ညီ၍ ရောဂါဒဏ်ခံနိုင်သော မျိုးများအနက် သီးထွက်နှင့် အရည်အသွေးကောင်းမွန်သော အပင်မှ အဖူးကိုင်းကိုရွေးချယ်၍ ကိုင်းဆက်အဖူးမြှုပ်မျိုးပွားထားသော ပျိုးပင်ကိုသာအသုံးပြုရပါမည်။ အဖူးမြှုပ်သွင်းရန် အောက်ခံပင်အနေဖြင့် ဒေသတွင်းမျိုးကိုသာ သုံးပါသည်။ အသက် ၁၅-၂၀ နှစ်ရှိအလောတော် အမြင့်ရှိအပင်များမှရောဂါပိုးမွှား၊ ရာသီဥတု ဒဏ်ခံနိုင်မှုအရှိဆုံးမျိုးပင်ကို ရွေး၍ ရင့်ပြီးကြွေကျသော အသီးများမှ အစေ့များကို ရွေးချယ်ပျိုးထောင်ရပါသည်။ အဖူးအဖြစ် ပြည်တွင်းမျိုးမှ အရသာကောင်း အမွှာကြီးပြီး အသီးများများတင်သည့် မျိုးကိုသုံးပါ။ နိုင်ငံခြားမျိုးများကိုလည်း အဖူးအဖြစ်သုံးကြပါသည်။\n\n     ကိုင်းကူးကိုင်းဆက်ခြင်းဖြင့် မျိုးပွားရာတွင် အောက်ခံပင်ခြောက်လမှ တစ်နှစ်သားအရွယ်ထိ မျိုးပွားနိုင်ပါသည်။ အသုံးများသောနည်းမှာ သပ်သွင်းကိုင်းဆက်နည်း ( Wedge Grafting) ဖြစ်ပြီး အောင်မြင်မှုအများဆုံးဖြစ်ပါသည်။ အခြားနည်းမှာ အစေ့များကို ပလတ်စတစ်အိတ်ဖြင့် ပျိုးထောင်ပြီး ၃လသားအရွယ် အစေ့ရွက် မကွာမီအချိန်တွင် အောက်ခံပင်တွင်ချည်နှောင်ကာ ချဉ်းကပ်ကိုင်းဆက်နည်း ( Inarching) ဖြင့် မျိုးပွားနိုင်ပါသည်။ ငွေကြေးကုန်ကျသက်သာပြီး ဒူးရင်းတစ်ပင်မှ ပျိုးပင်များစွာကို ကိုင်းကူး၍ ရနိုင်ပါသည်။\n\n၆။ စိုက်ပျိုးနည်း\n\n   သုံးပေပတ်လည်အရွယ် ကျင်းတူး၍ အပေါ်ယံမြေလွှာနှင့် သဘာဝမြေဩဇာအတူရောထည့် စိုက်ပျိုးရန် ဖြစ်ပါသည်။ ကျင်းအကွာအဝေးကို ၁၈ x  ၂၄ ပေ မြေအနေအထားနှင့် မြေဆီထက်သန်မှုကိုကြည့်၍ စိုက်ကွက်ဖော်ပါ။ တစ်ဧကလျှင် အပင်ရေ ၁၀၀ပင် ဝင်ဆံ့နိုင်သည်။\n\n   နှစ်နှစ် သုံးနှစ် သက်တမ်းရှိသော ကျန်းမာသန်စွမ်းသည့် ကိုင်းဆက်ပျိုးပင်ကြီးများ ရွေးချယ်၍ မိုးဦးကျ မေလနှင့် ဇွန်လများတွင် အပြီးစိုက်ပျိုးနိုင်ပါသည်။ အပင်ငယ်စဉ်တွင် နေပူရှိန်တိုက်ရိုက်ခံနိုင်စွမ်းမရှိ၍ နွေရာသီတွင် အရိပ်ပြုလုပ်ပေးလေ့ရှိကြပါသည်။ အဖူးမြုပ်မျိုးပွားထားသော အပင်များကို မြေပြန့်တွင်သာ စိုက်ပျိုးသင့်ပါသည်။ တောင်စောင်းလျှိုစောင်းများတွင် စိုက်ပျိုးပါက အရှေ့ဘက်သို့ လျှောကျသော စောင်းများတွင် စိုက်သင့်သည်။ သို့မှသာလေကာရရှိနိုင်သည်။\n\n(စိုက်ပျိုးပညာပေးရေးဌာနခွဲမှ ထုတ်ဝေသော သစ်သီးဝလံစိုက်ပျိုးနည်းစာအုပ်မှကောက်နုတ်ဖော်ပြထားခြင်းဖြစ်ပါသည်။)"
  },
  {
    "Id": "01HN0T7GYA7BXCJVABNQZNXEQQ",
    "Title": "ခေတ်စားလာသော ဒန့်ဒလွန်ပင်စိုက်ပျိုးခြင်းနှင့် အမှုန့်ကြိတ်ခြင်း",
    "Date": "2022-01-14T10:30:00Z",
    "Author": "မြတ်စုဝေ",
    "Content": "ယနေ့ခေတ်မှာ ဒန့်ဒလွန်ပင်အရွက် နဲ့ အသီးတွေဟာ ၎င်းတို့၏ ဆေးဖက်ဝင်အာနိသင်ကြောင့် လူအများ စိတ်ဝင်စားလာကြပါပြီ။ စာရေးသူရဲ့ အတွေ့အကြုံအရ နိုင်ငံခြားသားဧည့်သည်များဟာ ဒန့်သလွန်ပင်၏ အကျိုးများကြောင့် အလွန်နှစ်သက်ကြောင်း ပြောခဲ့ဖူးပါတယ်။\n\nအိန္ဒိယမှာဆိုလျှင်လည်း ဒန့်သလွန်အရွက်ကို စားတာထက် အမှုန့်ကြိတ်ပြီး အသုံးပြုမှုတွေက ပိုခေတ်စားတယ်လို့သိရှိရတဲ့အတွက် ဒီအကြောင်းအရာလေးကို ဖော်ပြလိုက်ပါတယ်။\n\nမြန်မာအမည် - ဒန့်ဒလွန်ပင်\n\nအင်္ဂလိပ်အမည် - drumstick tree\n\nBotanical Name - Moringa oleifera \n\nဒန့်ဒလွန်ပင်ဟာ အိန္ဒိယမျိုးနွယ်ဝင် သစ်ပျော့ပင်အမျိုးအစားဖြစ်ပါတယ်။ ကမ္ဘာအနှံ့ အပူပိုင်းရော သမပိုင်းဒေသများတွင်ပါ စိုက်ပျိုးဖြစ်ထွန်းပါတယ်။\n\nဒီအပင်ဟာ ကြီးထွားလွယ်ပြီး ရေသောက်သုံးမှုနည်းတဲ့အတွက် နေရာဒေသတော်တော်များများမှာ စိုက်ပျိုးနိုင်တာပဲဖြစ်ပါတယ်။\n\nစိုက်ပျိုးရန် လိုအပ်ချက်များ\n\nညအပူချိန် -၂၅-၃၀ဒီဂရီစင်တီဂရိတ် \n\nမိုးခေါင်ဒဏ်ခံနိုင်ပြီး မိုးရေချိန် နှစ်စဥ် ၂၅၀-၁၅၀၀မီလီမီတာ ရွာသွန်းပါက ကောင်းစွာဖြစ်ထွန်းပါသည်။\n\nပင်လယ်မြေမျက်နှာပြင်အထက် -၁၈၀၀-၃၆၀၀ပေအထိ စိုက်နိုက်ပါတယ်။\n\nမြေအမျိုးအစားတော်တော်များများတွင်ဖြစ်ထွန်းသော်လည်း အချိန်အတော်အကြာ ရေဝပ်ခြင်းကို ခံနိုင်ရည်မဲ့ပါတယ်။ \n\nမြေချဥ်ငန်ဓာတ် pH - 5.0-9.0ထိ \n\nအစိုက်များသော ဒန့်ဒလွန်ပင်မျိုး - PKM1\n\nဒီမျိုးဟာ အထွက်နှုန်းမြင့်မားတဲ့အပြင် ရေငတ်ဒဏ် ပိုးကျမှုဒဏ်ကို အတော်အသင့်ခံနိုင်ရည်ရှိတယ်လို့ဆိုထားပါတယ်။\n\nစိုက်ပျိုးရန်အချိန်\n\nမိုးရာသီမှာစိုက်ခြင်းဟာ အပင်ကြီးထွားဖို့အတွက် အလွန်ကောင်းတဲ့ရာသီပဲဖြစ်ပါတယ်။\n\nမျိုးစေ့ချ၍ စိုက်ခြင်း ပျိုးထောင်၍စိုက်ခြင်း နှစ်သက်သလိုလုပ်ဆောင်နိုင်ပါတယ်။\n\nပင်ကြားတန်းကြားအကွာအဝေး ၂.၅မီတာ ပတ်လည်ဖြင့်စိုက်ပါက တစ်ဧကလျှင် အပင်ရေ ၄၀၀၀ထိစိုက်ပျိုးနိုင်ပါတယ်။\n\nရိတ်သိမ်းခြင်း\n\nမျိုးပေါ်မူတည်ပြီး အထွက်တိုးမျိုးများသည် (ဥပမာ -PKM1မျိုး) စိုက်ပြီး ၅လအကြာ အသီးများကို သီးလာပါက ခူးဆွတ်နိုင်ပါပြီ။\n\nအပွင့် ပွင့်ချိန်မှ ရိတ်သိမ်းသည်ထိ မတ်-ဇူလိုင် လထိကြာမြင့်ပါတယ်။ ခူးဆွတ်ချိန် ၂-၃လထိကြာမြင့်ပြီး တစ်ပင်လျှင် စိုက်ပျိုးနည်းစနစ်ပေါ်မူတည်ပြီး အသီးတောင့်ရေ ၄၀၀ထိထွက်နိုင်တယ်လို့ သိရပါတယ်။ \n\nအရွက်ပဲခူးမယ်ဆိုပါက ကိုယ်လိုအပ်သည့်အနေအထားရောက်ပါက စိတ်ကြိုက်ရိတ်သိမ်းခူးဆွတ်နိုင်ပါတယ်။\n\nထုတ်လုပ်မှုမြင့်မားသောခြံများတွင် အပင်အမြင့် ၁ပေခွဲလောက်သာချန်ပြီး ခုတ်ပေးကြပါတယ်။ တစ်နှစ်လျှင် ၉ကြိမ်ထိ ပြုလုပ်ကြပါတယ်။\n\nအပင်ကြီးမှ ရိတ်သိမ်းမယ်ဆိုပါက အပင်အမြင့် ၃-၆ပေထိသာချန်ပြီး ရိတ်သိမ်းကြပါတယ်။ ထိုသို့ပြုလုပ်မယ်ဆိုပါက မိုးရာသီက အကောင်းဆုံးပဲဖြစ်ပါတယ်။\n\nသီးညှပ်စိုက်ပျိုးနိုင်ခြင်း\n\nနှမ်း၊ သခွား၊ ကြက်သွန်၊ မတ်ပဲ စတဲ့ ကောက်ပဲသီးနှံတွေနဲ့လဲ ရောနှောစိုက်နိုင်တဲ့အပြင် အုန်း၊ သရက် တို့နဲ့လဲ တွဲစိုက်နိုင်ပါတယ်။ အထွက်နှုန်းကတော့ နွေရာသီတွင် နည်းပါးပြီး မိုးရာသီနဲ့ဆောင်းရာသီမှာအထွက်များပါတယ်။\n\nကိုင်းဖြတ်ခြင်း\n\nသီးတောင့်ယူသော အခင်းဖြစ်ပါက အတောင့်များရိတ်သိမ်းပြီးချိန် စတင်ဘာလတွင် မြေပေါ်ပိုင်းပင်စည် ၃ပေသာချန်ပြီး ခုတ်နိုင်ပါတယ်။ ထိုအချိန်တွင် အထွက်ကောင်းအောင် ရေသွင်းရေလောင်းလုပ်ပေးရန်လိုအပ်ပါတယ်။ ရေမရရှိသော နေရာများတွင်မူ မိုးရွာသွန်းမှုအပေါ် ချိန်တွယ်ပြီးမှ ကိုင်းခုတ်သင့်ပါတယ်။\n\nအသုံးပြုပုံများ\n\nအသီးကိုတော့ စျေးကွက်ထဲမှာ အများအပြာရောင်းချလေ့ရှိပါတယ်။ ဒါ့အပြင် အရွက်အမှုန့်ကြိတ်ပြီးလဲ ရောင်းချနိုင်ပါတယ်။\n\nအမှုန့်ကြိတ်မယ်ဆိုပါက ကွင်းထဲမှာ ခူးလာသော အရွက်များအား ရေစနစ်တကျ ဆေးကြောပြီးပါက \n\n- အရွက်မှ ဗီတာမင်များလျော့နည်းခြင်း၊ ဖုန်မှုန့် နှင့် အခြား မလိုလားအပ်သော ရောနှောမှုများမဖြစ်စေရန် အဝတ်ပါးပါးသို့ ခြင်ထောင်ပုံစံ စကာလေးများဖြင့် စနစ်တကျ အခြောက်ခံသင့်ပါတယ်။ \n\n- အိမ်ထဲသို့ လုံခြုံသောအဆောက်အဦးထဲတွင် အဝတ်ပါးစဖြန့်ခင်းပြီးလဲ အခြောက်ခံနိုင်ပါတယ်။\n\nအကိုင်းလိုက်လဲ တွဲလျားချိတ်ပြီးအခြောက်ခံနိုင်ပါတယ်။\n\n- ခြောက်လာသောအရွက်များကို အမှုန့်ကြိတ်နိုင်ပါပြီ။ ရလာသောအမှုန့်များကို အစိုဓာတ်မပြန်အောင် လေလုံသော ဖန်ပုလင်း /ဘူးများထဲထည့်ပြီး သုံးနိုင်ပါတယ်။ ထိုသို့မဟုတ်ပါက အာဟာရဓာတ်များလျော့နည်းသွားစေနိုင်ပါတယ်။\n\n- ထိုသို့ စနစ်တကျ သိုလှောင်သိမ်းဆည်ပါက အပူချိန် ၂၄ဒီဂရီ (အခန်းတွင်းအပူချိန်) ၆လအထိ သိမ်းဆည်းနိုင်ပါတယ်။\n\nထိုသို့ အမှုန့်ကြိတ်စားသုံးခြင်းဖြင့် ပါဝင်သောအာဟာရဓာတ်များကို မလျော့ပဲစားသုံးနိုင်ပါတယ်။ နောက်ထပ်အနေနဲ့ကတော့ သွေးတိုးရောဂါတွေကုသဖို့အတွက် အဓိကထားအသုံးပြုကြပါတယ်။\n\nကိုးကား-\n\nMoringa olifera guide book \n\nBased on my experience (စာရေးသူအတွေ့အကြုံများမှ)\n\nဆောင်းပါးများ/သတင်းများ ပြန်လည်ကူးယူဖော်ပြလိုပါက \"အစိမ်းရောင်လမ်းမှ ကူးယူဖော်ပြပါသည်\" ဟုထည့်ပေးပါရန် မေတ္တာရပ်ခံအပ်ပါသည်။"
  },
  {
    "Id": "01HN0T7GZFHQVHAW2J3EPEV03A",
    "Title": "သင်္ဘောသဖန်းပင် စိုက်ပျိုးနည်း",
    "Date": "2022-01-11T13:30:00Z",
    "Author": "အစိမ်းရောင်လမ်း",
    "Content": "သင်္ဘောသဖန်းသီးသည် ဆွဲဆောင်မှုရှိပြီး အရသာကောင်းသော အသီးပင်တစ်မျိုးဖြစ်သည်။ စိုက်ပျိုးရလွယ်ကူသောအပင်တစ်ပင်လည်းဖြစ်သည်။\n\nအပူဒဏ်၊ အအေးဒဏ်ကိုခံနိုင်ရည်ရှိသည်။ နုန်းမြေကိုကြိုက်နှစ်သက်သည်။ အပင်ခြေရေဝပ်ခြင်းကိုခံနိုင်ရည်ရှိသော်လည်း သဲဆန်သော နုန်းမြေတွင် ကောင်းမွန်စွာဖြစ်ထွန်းသည်။ နွေရာသီခြောက်သွေ့သောအချိန်တွင် ရေ ၂-၃ ကြိမ်ခန့် သွင်းပေးရမည်။\n\nစိုက်ပျိုးခြင်း\n\nသဖန်းပင်ကို ကိုင်းပျိုး၍စိုက်လေ့ရှိသည်။ ပျိုးမည့်ကိုင်းသည် ၁ နှစ်သားခန့်ရှိရမည်။ ဖြတ်သည့်အခါ အောက်ပိုင်းကို အဆစ်၏အောက်နားတွင် ကပ်၍လည်းကောင်း၊ အထက်ပိုင်းကိုအဆစ်၏ အထက်နားတွင် ကပ်၍လည်းကောင်း ဖြတ်ရမည်။ ဖြတ်သောကိုင်းသည် (၈-၁၀) လက်မခန့်ရှည်ရမည်။\n\nကိုင်းဖြတ်ရန်နှင့် ပျိုးထောင်ရန်အကောင်းဆုံးအချိန်သည် ဆောင်းရာသီဖြစ်သည်။ ကိုင်းများကို တစ်ခုနှင့်တစ်ခု ၁ ပေခန့်ခွာ၍ မြေတွင် မြောင်းတူး၍မြှုပ်ရမည်။ မြှုပ်သည့်အခါ အပေါ်အဖူးကို မြေပေါ်တွင်ပေါ်ရုံသာ ဖော်ထားလျက် အပေါ်မှအရိပ်ပါးပါး ဖုံးအုပ်ထားရမည်။ ပျိုးထောင်ပြီးသောအခါ မြေကိုမခြောက်စေဘဲ သင့်ရုံရေလောင်းပေးခြင်း၊ ပေါင်းမြက်များကို သုတ်သင်ရှင်းလင်းပေးခြင်း ပြုလုပ်ရမည်။ (၁) နှစ်သားခန့်ရှိလျှင် ရွှေ့ပြောင်းစိုက်ပျိုးနိုင်သည်။ \n\nရွေ့ပြောင်းစိုက်ပျိုးရာတွင် အမြစ်ကို အချိန်ကြာကြာ လေမသလပ်စေရန် ဂရုပြုရမည်။ သဖန်းပင်၏ အမြစ်များသည် အခြားအမြစ်များထက် အခြောက်မြန်သည်။ စိုက်ပျိုးရာတွင် ၂-၃ လက်မ နက်အောင်မြှုပ်ရမည်။ ပင်ကြား ပေ ၂၀ ခန့်ခွာ၍စိုက်ပျိုးသင့်သည်။\n\nကိုင်းဖြတ်ခြင်း\n\nကိုင်းများကို စနစ်တကျ ဖြတ်ပေးမှသာလျှင် အသီးများပို၍သီးသည်။ ပထမနှစ်ကုန်ဆုံးသောအခါ ထိုနှစ်အတွင်းထွက်သော ကိုင်းတက်များကို ၁-၂ ဆက်ချိန်၍ ဖြတ်ပစ်ရမည်။ ထို့ပြင် အတွင်းဘက်သို့လှည့်ထွက်နေသော အကိုင်းပိုများကို ဖယ်ရှားပစ်ရမည်။\n\nနောင်နှစ်များတွင်လည်း ဤနည်းအတိုင်းဖြတ်ပေးရမည်။ သဘာဝအားဖြင့် တစ်နှစ် (၂) ကြိမ် သီးလေ့ရှိရာ ပထမအသုတ်သည် လွန်ခဲ့သောနှစ်က ထွက်သည့်အကိုင်းရင့်များပေါ်တွင် သီးသည်။ ဒုတိယအသုတ်သည် ထိုနှစ်အတွင်းထွက်သော အကိုင်းနုများပေါ်တွင် သီးသည်။ ဒုတိယအသုတ်သီးသော အသီးသည်ပိုများ၍ပိုကြီးသည်။ နှစ်စဉ်ထိုအသုတ်တွင် အသီးများများသီးစေရန် ဆောင်းရာသီတွင် အကိုင်းများကို ဖြတ်ပေးရမည်။\n\nမြေသြဇာကျွေးခြင်း\n\nအပင်ငယ်စဉ် အနည်းငယ်သာကျွေးရမည်။ အပင်တစ်ပင်လျှင် နွားချေး (၂) ပြည်၊ ပုလဲမြေသြဇာ နို့ဆီဗူး (၁) ဗူး၊ ပိုတက်ရှ်နို့ဆီဗူးဝက် တို့ကို ကျွေးပေးနိုင်သည်။ \n\nခူးဆွတ်ခြင်း\n\nအချို့မျိုးကွဲများသည် တစ်နှစ်လျှင် အသီးအနည်းငယ်သီးနိုင်သည်။ ပုံမှန်အားဖြင့် အများစုသည် အသီးရင့်မှည့်ရန် သုံးနှစ်မှ ငါးနှစ်အထိကြာသည်။ သင်္ဘောသဖန်းသီးသည် အရွက်တစ်ခုစီတွင် ကပ်နေသည့်ပင်စည်တစ်လျှောက်တွင် ပေါက်သော်လည်းမမှည့်သွားပါ။\n\nမမှည့်သောအသီးများမှာ အစိမ်းရောင်ရှိသည်။ မှည့်သည်နှင့်အရောင်ပြောင်းပြီး ပျော့သွားသည်။ အသီးမှည့်လျှင် အကိုင်းမှ အသီးများ ပြုတ်ကျတတ်သည်။ သင်္ဘောသဖန်းသီးများကို မရင့်မှည့်ပဲခူးလျှင် အချိုဓာတ်နှင့် အမွှေးအကြိုင်များ နည်းပါးတတ်သည်။ ခူးဆွတ်သည့်အခါ အသီးကိုင်းနှင့် အသီးကြားက ပင်စည်ကို ဓားနှင့်ဖြတ်ပါ။ ခူးပြီးသားများကို ရေခဲသေတ္တာထဲတွင် သုံးရက်အထိသိမ်းဆည်းနိုင်သည်။ သို့သော် အသီးပင်စည်ကိုဖြတ်လိုက်လျှင် ကြာရှည်ခံမည်မဟုတ်ပါ။\n\n \n\nကိုးကား- အောင်ဝင်းထွဋ်၏ “ သီးပင်စိုက်ပျိုး ဝင်ငွေတိုး” စာအုပ်\n\nhttps://www.hgtv.com/outdoors/flowers-and-plants/trees-and-shrubs/twig-newton-how-to-grow-a-fig-tree\n\nဆောင်းပါးများ/သတင်းများ ပြန်လည်ကူးယူဖော်ပြလိုပါက \"အစိမ်းရောင်လမ်းမှ ကူးယူဖော်ပြပါသည်\" ဟုထည့်ပေးပါရန် မေတ္တာရပ်ခံအပ်ပါသည်။"
  },
  {
    "Id": "01HN0T7H05N17YA4C9FM1BYVJV",
    "Title": "မိုးကြိုနှမ်းလျင်အထွက်သေချာစေချင် ဂရုစိုက်ဆောင်ရွက်သင့်သော လုပ်ငန်း(၃)ရပ်",
    "Date": "2022-01-10T19:00:00Z",
    "Author": "ဆင်းသီဟ",
    "Content": "နှမ်းလျင်သီးနှံကို ‌လောင်းကစားသီးနှံဟု ရှေးယခင်ကခေါ်ဝေါ်တာ ကြားဖူးသည်။ စတင် စိုက်ပျိုးသည်မှ ရိတ်သိမ်းသည်အထိ မိုးကြီးခြင်း၊ မိုးခေါင်ခြင်းစသည့် ရာသီဥတုကြောင့် ပျက်စီးဆုံးရှုံးနိုင်လို့ ဖြစ်ပါမည်။ မိုးနှမ်းလျင်သီးနှံကို ရည်ညွှန်းပြောဆိုတာ ဖြစ်နိုင်သည်။ မိုးကြိုနှမ်းလျင်မှာမူ ထိုသို့ မဟုတ်နိုင်ပါ။ စနစ်တကျစိုက်ပျိုးလုပ်ကိုင်လျှင် မျှော်မှန်းအထွက်ကို ရရှိနိုင်သည်သာ ဖြစ်ပါသည်။\n\n   မိုးကြိုနှမ်းလျင်ကို အေးမြသည့် ဆောင်းရာသီအကုန် ညအပူချိန်မြင့်တက်လာသည့် ဖေဖေါ်ဝါရီနှင့် မတ်လတို့တွင် စိုက်ပျိုးသည်။ သွင်းရေရရှိသည့် မန္တလေးတိုင်းဒေသကြီး၊ မကွေးတိုင်းဒေသကြီး၊ စစ်ကိုင်းတိုင်းဒေသကြီးနှင့် အချို့ဒေသများတွင် ဖြစ်ပါသည်။ \n\n   မိုးရာသီမဟုတ်သဖြင့် မိုးရေကိုအားကိုးလို့မရပါ။ သွင်းရေတစ်မျိုးမျိုးကိုသာ အားကိုးစိုက်ပျိုးခြင်း ဖြစ်သည်။ မိုးနှမ်းစိုက်ပျိုးရာတွင် ကုန်ကျစရိတ်များစွာကုန်ကျခြင်းမရှိသော်လည်း မိုးကြိုနှမ်း စိုက်ပျိုးရာတွင်မူ သွင်းရေအမျိုးအစားနှင့် ရရှိနိုင်သည့်နည်းလမ်းအပေါ်မူတည်ပြီး ကုန်ကျစရိတ် ပိုမိုနိုင်ပါသည်။ \n\n   သို့ဖြစ်၍ စိုက်ပျိုးကုန်ကျစရိတ်အပေါ်အကျိုးအမြတ်ရှိရေးအတွက် လိုက်နာဆောင်ရွက်သင့်သည့်လုပ်ငန်းများကို အပြည့်အဝလုပ်ကိုင်ဖို့လိုသည်။ လုပ်ငန်းများအနက် ဂရုစိုက်ဆောင်ရွက်သင့်သော လုပ်ငန်းသုံးရပ်ကို ဖေါ်ပြလိုသည်။ ထိုလုပ်ငန်းများမှာ (၁) မြေပြုပြင်ခြင်း (၂)နှမ်းလျင်သားခွဲခြင်းနှင့် (၃)နှမ်းလျင်ရေပေးသွင်းခြင်းလုပ်ငန်းတို့ ဖြစ်ပါသည်။\n\nမြေပြုပြင်ခြင်း\n\n   လုပ်ကိုင်နေကျမို့ ခက်ခဲသောလုပ်ငန်းတော့ မဟုတ်နိုင်ပါ။ သို့သော် အလေးထားရန် နှိုးဆော်ခြင်းသာ ဖြစ်သည်။ လယ်မြေမှာစိုက်သောမိုးကြိုနှမ်းဖြစ်၍ ထွန်ရေးမကောင်းလို့မဖြစ်ပါ။ ထို့ထက်ပိုမိုအရေးကြီးသည်က ရေသွင်းစိုက်ပျိုးမှာဖြစ်သဖြင့် မြေမျက်နှာပြင် မညီညာလို့ မဖြစ်ပါ။ \n\n   စပါးရိတ်သိမ်းအပြီး ရိုးပြတ်လယ်ကွင်းအတွင်း ရေသွင်းကာ ထယ်ရေးစတင်ဖို့ ဆောင်ရွက်ရသည်။ ဆက်တိုက်ဆောင်ရွက်လို့မရ။ နေလှမ်းရသည်။ ထွန်ရေးဝင်ရန် အနေတော်မတော် ကြည့်ရသည်။ စိုက်ပျိုးမြေအမျိုးအစား၊ နေ့အပူချိန်၊ လေတိုက်နှုန်းနှင့် လယ်သမား၏အတွေ့ အကြုံတွေက အရေးပါသည်။ အချိန်ကိုက်ဆောင်ရွက်ရန်လိုသည်။ မြေတွင်းအစိုဓာတ်ထိန်းနိုင်ရေး၊ နှမ်းအပင်ပေါက်ကောင်းရေး၊ ချိန်ဆဆောင်ရွက်ကြစေလိုပါသည်။\n\n   ရေသွင်းစိုက်ပျိုးမှာဖြစ်သဖြင့် ရေသွင်းမြောင်းများဖေါ်ရသည်၊ ရေထုတ်မြောင်းများ ဖေါ်ရသည်။ သွင်းလိုက်သည့်ရေ ပိုနေလို့မဖြစ်၊ နေရာကွက်ကြား ရေဝပ်နေလို့မဖြစ်၊ မြေပြုပြင်ချိန်တွင် စနစ်တကျ ရေသွင်းရေထုတ်မြောင်းတွေ တစ်ပြိုင်တည်းဆောင်ရွက်ဖို့၊ ‌ပေါင်စနစ်ဖြင့် စိုက်မည်ဆိုပါကလည်း စိုက်ပေါင်တွေ သေချာပြင်ဖို့မှာကြားလိုတာ ဖြစ်ပါသည်။\n\nသားခွဲခြင်း\n\n   နှမ်းလျင်စိုက်ပျိုးရာတွင် တစ်ဧကလျင် မျိုးစေ့ (၁ ဒသမ ၅)ပြည်မှ (၂)ပြည်ခန့်ဖြင့် လုံလောက်သော်လည်း နှစ်ဆမက သုံးစွဲစိုက်ပျိုးလေ့ရှိသည်။ နှမ်းစေ့ကသေးငယ်သဖြင့် အပင်ပေါက်သေချာစေရန် မျိုးစေ့များများသုံးသည့် အလေ့အထ ဖြစ်ပါမည်။ နှမ်းပင်လေးများ စုပုံကာ ထပ်ညပ်ပေါက်လာပါတော့သည်။ \n\n   အတန်းလိုက်စိုက်သည်ဖြစ်စေ၊ ကြဲပက်စိုက်ပျိုးသည်ဖြစ်စေ တစ်ကျင်းတစ်ပင်ချန်ပြီး သားခွဲရန်လိုသည်။ နှမ်းခင်းအား မူမှန်အရွက် (၆) ရွက်ထွက်ချိန်ဖြစ်သည့် အပင်သက်တမ်း (၂)ပတ်သားတွင် သားခွဲခြင်းလုပ်ငန်းကို မဖြစ်မနေဆောင်ရွက်ရန် တိုက်တွန်းလိုပါသည်။\n\n   အတန်းလိုက်စိုက်ပါက အတန်းအတွင်း တစ်ပင်နှင့်တစ်ပင် ၄ လက်မအကွာထားဖို့ ဖြစ်သည်။ ကြဲပက်စိုက်ပါက ခန့်မှန်းခြေ ၄ လက်မခန့် အကွာရအောင် ထွန်ဖြင့် မှုန်းပေးရန် ဖြစ်ပါသည်။ \n\n   အချုပ်အားဖြင့် တစ်ဧကတွင် အပင်ဦးရေတစ်သိန်းရှိဖို့ လိုသည်။ ဤသည်မှာ နှမ်းလျင်သီးနှံ အထွက်နှုန်းမြင့်မားဖို့ တစ်ဧကတွင်ရှိရမည့်မှန်ကန်သော အပင်ဦးရေဖြစ်ကြောင်း အသိပေးလိုပါသည်။\n\nရေပေးသွင်းခြင်း\n\n   မိုးကြိုနှမ်းစိုက်ပျိုးရာတွင် မူလကပင် ရေသွင်းရေထုတ်ကောင်းမွန်သည့်မြေအမျိုးအစားတွင် စိုက်ပျိုးထားသည်ဖြစ်ရာ ရေပေးသွင်းမှုလုပ်ငန်းကို စနစ်တကျဆောင်ရွက်ရန်လိုသည်။ ‌လိုအပ်ပါက ရေပေးသွင်းနိုင်ခြင်း၊ ပိုလျှံပါက ရေထုတ်နိုင်ခြင်း ပြုလုပ်နိုင်ရပါမည်။ ထို့ပြင် အသုံးပြုမည့်ရေသည်လည်း သင့်တော်သည့်အရည်အသွေးရှိရန်လိုပါသည်။\n\n   နှမ်းလျင်စိုက်ပျိုးပြီး တစ်ပတ်သားကပင် အပင်ရှင်သန်ရေးအတွက် ရေပေးသွင်းရန် လိုမလို စစ်ဆေးပြီး လိုအပ်ပါက ရေပေးသွင်းရန် ဖြစ်သည်။ ထို့နောက် နှမ်းပင်ကြီးထွား ဖွံ့ဖြိုး ပွင့်သီးကာ အောင်မြင်စေရေးအတွက် ရေပေးသွင်းရန်လိုသည့်အချိန် သုံးချိန်ကို အသိပေးလိုသည်။ ထိုသုံးချိန်မှာ- (၁) ပန်းမပွင့်မီအချိန် (၂) ပန်းပွင့်ချိန်နှင့် (၃) နှမ်းအသီးဖြစ်တည်ချိန်တို့ ဖြစ်ပါသည်။\n\n   ပန်းမပွင့်မီအချိန်သည် နှမ်းလျင်စိုက်ပျိုးပြီး ၂၂ မှ ၂၅ ရက်အကြာတွင် ဖြစ်သည်။ ရေတစ်ကြိမ် ပေးသွင်းသင့်ပါသည်။\n\n   ပန်းပွင့်ချိန်သည် နှမ်းလျင်စိုက်ပျိုးပြီး ၃၅ မှ ၄၅ ရက်အကြာတွင် ဖြစ်သည်။ ရေတစ်ကြိမ် ပေးသွင်းသင့်ပါသည်။\n\n   နှမ်းအသီးဖြစ်တည်ချိန်တွင်မူ ရေလိုအပ်မှုအခြေအနေကိုကြည့်ပြီး တစ်ကြိမ်(သို့မဟုတ်) နှစ်ကြိမ် ရေပေးသွင်းသင့်ပါသည်။\n\n   နှမ်းအသီးများရင့်မှည့်သည့်ကာလတွင်မူ နှမ်းခင်းမြေသည် အစိုဓာတ်အနည်းငယ်ရှိသော အခြေအနေ ဖြစ်နေသင့်ပါသည်။\n\n   နှမ်းလျင်စိုက်ပျိုးအပြီး ၆၅ ရက်မှ ရက် ၇၀ နောက်ပိုင်းတွင်မူ ရေပေးသွင်းမှုပြုလုပ်ရန် မလိုတော့ကြောင်း အသိပေးလိုပါသည်။\n\nမိုးကြိုနှမ်းလျင်သီးနှံ စိုက်ပျိုး‌ရေးဆိုင်ရာ လုပ်ငန်းများစွာအနက် မဖြစ်မနေသိရှိဆောင်ရွက်သင့်သည့် အရေးပါသည့်အချက်များကို သိရှိဆောင်ရွက်ခြင်းဖြင့် မိုးကြိုနှမ်းလျင်သီးနှံ စိုက်ပျိုးအောင်မြင်ကြစေလိုပါသည်။\n\nဆောင်းပါးများ/သတင်းများ ပြန်လည်ကူးယူဖော်ပြလိုပါက \"အစိမ်းရောင်လမ်းမှ ကူးယူဖော်ပြပါသည်\" ဟုထည့်ပေးပါရန် မေတ္တာရပ်ခံအပ်ပါသည်။"
  },
  {
    "Id": "01HN0T7H28JHHW0QZ8P55SVCYF",
    "Title": "တိုးချဲ့စိုက်ပျိုးထုတ်လုပ်ရန် ဂျုံသီးနှံ",
    "Date": "2022-01-07T10:30:00Z",
    "Author": "ဆင်းသီဟ",
    "Content": "ဂျုံသည် ဆန်ကဲ့သို့နေ့စဉ်ရိက္ခာသီးနှံဟုဆိုနိုင်သည်။ အကြောင်းမှာ ဂျုံနှင့်ပြုလုပ်သည့် ခေါက်ဆွဲ၊ ပေါင်မုန့်၊ ကိတ်မုန့် စသည်ကို ကျေးလက်ဒေသပါမကျန် မြန်မာနိုင်ငံအနှံ့အပြား စားသုံးကြသောကြောင့် ဖြစ်သည်။ \n\n   မြန်မာနိုင်ငံတွင် စစ်ကိုင်းတိုင်းဒေသကြီး၌ အဓိကစိုက်ပျိုးသည်။ မန္တလေးတိုင်းဒေသကြီးနှင့် ရှမ်းပြည်နယ်တို့တွင်လည်း စိုက်ပျိုးသည်။ အခြားဒေသအချို့တွင်လည်း စိုက်ပျိုးသည်။ တစ်ချိန်က စိုက်ဧရိယာဧက၂ ဒသမ ၅ သိန်းခန့်ထိ စိုက်ပျိုးခဲ့ကြောင်းသိရပါသည်။\n\n   ဂျုံသီးနှံစိုက်ပျိုးထုတ်လုပ်မှုမြင့်မားရန် အဓိကလိုအပ်သည်မှာ မျိုးနှင့် နည်းပညာပြန့်ပွားရေး ဖြစ်သည်။ တစ်နည်းအားဖြင့် သုတေသနဖွံ့ဖြိုးရေးဖြစ်ပါသည်။ \n\nစိုက်ပျိုးနိုင်မှု\n\n   ဂျုံသီးနှံသည် ပဲမျိုးစုံ၊ ဆီထွက်သီးနှံတို့ကဲ့သို့ အခြောက်ထွန်ရေးဖြင့် ဆောင်းရာသီတွင် စိုက်ပျိုးနိုင်သည့် ယာသီးနှံတစ်မျိုး ဖြစ်သည်။ လယ်မြေနှင့် ယာမြေနှစ်မျိုးလုံးတွင် ဖြစ်ထွန်းသည်။ သဲ၊ ကျောက်စရစ်မြေများမှအပ မြေမျိုးမရွေးတွင် စိုက်ပျိုးနိုင်သည်။ အသင့်တော်ဆုံးမှာ နုံးမြေစေး ဖြစ်ပါသည်။ \n\n   မိုးရေချိန် ၂၅ လက်မခန့်ရှိသောဒေသများတွင် မြေတွင်းလက်ကျန် အစိုဓါတ်ဖြင့် စိုက်ပျိုးနိုင်သည်။ ဂျုံသားတက်ထွက်ချိန်တွင် အေးမြသောရာသီဥတုကို ကြိုက်နှစ်သက်သည်။ စိုက်ပျိုးသည့် ဂျုံမျိုး၏ သက်တမ်းကိုတွက်ဆ၍ သားတက်ထွက်ချိန်၌ အပူချိန်နိမ့်သည့်ရက်များကို မှန်းဆစိုက်ပျိုးရန် အသိပေးလိုပါသည်။\n\nသီးထပ်သီးလှည့်သီးနှံပုံစံ\n\n   မိုးရာသီသီးနှံတစ်မျိုးမျိုးရိတ်သိမ်းအပြီး ဂျုံသီးနှံကို စိုက်ပျိုးနိုင်သည်။ ဤသို့ဖြင့် စစ်ကိုင်းတိုင်းဒေသကြီးနှင့် မန္တလေးတိုင်းဒေသကြီးတို့တွင် (၁) ပဲတီစိမ်း-ဂျုံ၊ (၂) နှမ်းလျင်-ဂျုံ၊ (၃) မိုးမြေပဲ-ဂျုံ စသည့်သီးနှံပုံစံများကို ဆောင်ရွက်နိုင်ပါသည်။ \n\n   ရှမ်းပြည်နယ်တွင်မူ (၁) ပဲရင်း-ဂျုံ၊ (၂) မိုးမြေပဲ-ဂျုံ (၃) ပဲပုပ်-ဂျုံစသည့်သီးနှံပုံစံများကို ဆောင်ရွက်နိုင်ပါသည်။\n\n   ဆည်ရေ/သွင်းရေရရှိသည့်ဒေသများတွင် စပါး-ဂျုံသီးနှံပုံစံကို စိုက်ပျိုးနိုင်ပါသည်။ ကုလားပဲသီးနှံကို အဓိကထားစိုက်ပျိုးသည့်ဒေသများတွင် ကုလားပဲကို နှစ်စဉ်စိုက်ပျိုးမည့်အစား ဂျုံနှင့်သီးလှည့်စိုက်ပျိုးသင့်သည်။ အကြောင်းမှာ ကုလားပဲသီးနှံတွင် ပင်ညှိုးရောဂါ၊ ပင်ခြေပုပ်ရောဂါနှင့် သီးလုံးဖေါက်ပိုးတို့ကျရောက်လေ့ရှိသည်။ အဆိုပါ ရောဂါနှင့် ပိုးတို့ကို မျိုးဆက်ဖြတ်ရန် သီးလှည့်စိုက်ပျိုးရန် တိုက်တွန်းလိုပါသည်။\n\nအခြေခံအချက်များ \n\nဂျုံသီးနှံတစ်ဧကအထွက်နှုန်းမြင့်မားရေးအတွက် အဓိကလိုက်နာရန် အခြေခံကျသော အချက်များကို ဖေါ်ပြလိုပါသည်။ ၄င်းတို့မှာ-\n\n(၁) မြေပြန့်တောင်ပေါ်အလိုက်၊ ဒေသနှင့်ကိုက်ညီသည့်အထွက်ကောင်းမျိုးသန့်ကိုအသုံးပြုရန်\n\n(၂) မြေတွင်းအစိုဓါတ်ထိန်းသိမ်းနိုင်သည့်ထွန်ရေးပြုပြင်မှုပြုလုပ်ရန်၊ စိုက်ချိန်မှန်ရန်၊ စိုက်နည်း စနစ်မှန်ရန်နှင့် ပြုစုဂရုစိုက်မှုစနစ်မှန်ရန်\n\n(၂) စိုက်ပျိုးရာရေမြေသဘာဝ၊ စိုက်ပျိုးသည့်မျိုးပေါ်အခြေခံ၍ ဓါတ်မြေသြဇာသုံးစွဲမှု နှုန်းထားများ မှန်ရန်စသည်တို့ဖြစ်ပါသည်။\n\nအသုံးပြုသင့်သည့်မျိုး\n\n   သုတေသနပြုဖော်ထုတ်ထားသော နနွင်းရောဂါဒဏ်ခံနိုင်သော ရေဆင်းဂျုံ-၉ မျိုး၊ နနွင်းရောဂါဒဏ်နှင့် ရေငတ်ဒဏ်ခံနိုင်သော ရေဆင်းဂျုံ-၁၀ မျိုး၊ ခြောက်သွေ့မှုဒဏ်ခံနိုင်ပြီး၊ ရောဂါဒဏ်ခံ၊ အရည်အသွေးကောင်းသော ရေဆင်းဂျုံ-၁၁ မျိုး၊ သက်လျင်အထွက်ကောင်း အပူဒဏ်ခံပြီး နောက်ကျစိုက်ပျိုးနိုင်သော ရေဆင်းဂျုံ-၁၂ မျိုးတို့ကို စိုက်ပျိုးရန်ဖြစ်သည်။ \n\n   ထို့ပြင် ရေသွင်းဂျုံစိုက်ပျိုးသည့်ဒေသများတွင် ဂျုံသံချေးရောဂါကျရောက်တတ်သဖြင့် ဇလုပ်ဖြူ-၁ မျိုး၊ ဇလုပ်ဖြူ-၄ မျိုး၊ ရေဆင်းဂျုံ-၇ မျိုး၊ ရေဆင်းဂျုံ-၉ မျိုးနှင့် ရေဆင်းဂျုံ-၁၀ မျိုး တို့ကိုလည်း ရွေးချယ်စိုက်ပျိုးရန် ဖြစ်ပါသည်။\n\nစိုက်နည်းစနစ်\n\n   ဂျုံစိုက်ပျိုးရန်ထွန်ရေးပြုပြင်ခြင်း၊ စိုက်ပျိုးခြင်း၊ မျိုးစေ့ချခြင်းစသည့်လုပ်ငန်းအဆင့်ဆင့် ဆောင်ရွက်ချိန်တွင် အစိုဓါတ်မပျက်ဖို့ ဂရုစိုက်ရန်လိုသည်။ ဂျုံပင် သီးပွင့်ရင့်မှည့်သည်ထိ မြေတွင်းအစိုဓါတ်ထိန်းနိုင်ရေးကို အလေးထားဆောင်ရွက်ရန် တိုက်တွန်းလိုသည်။  \n\n   ဂျုံပင်များ အပင်ပေါက်ပြီးနောက် ၁၅ ရက်သားခန့်တွင် ပေါင်းသင်မြေဆွမှုပြုလုပ်ရန် လိုသည်။ အပင်တစ်လသားခန့်တွင် ပေါင်းသင်မြေဆွမှုကို ဒုတိယအကြိမ် ဆောင်ရွက်ရန်လိုသည်။ ထိုလုပ်ငန်းများကို လေးသွားထွန်၊ ကြားထွန်စသည်ဖြင့် ဆောင်ရွက််နိုင်ပါသည်။ \n\n   အပင်ခြေတွင်ရှိသောပေါင်းပင်များကိုမူ လက်ပေါင်းလိုက်ရန်လိုသည်။ ယခုအခါ ဓာတုပေါင်းသတ်ဆေးများကို အလွယ်တကူဝယ်ယူရရှိနိုင်သည်ဖြစ်ရာ ရွက်ပြန့်ပေါင်းပင်များကို သေစေသောပေါင်းသတ်ဆေးတစ်မျိုးမျိုးဖြင့် နှိမ်နင်းနိုင်သည်။ ဤသို့ဖြင့် ဂျုံပင်အသက်ရက် ၄ဝ ခန့်အတွင်း ဘက်စုံနည်းစနစ်ဖြင့် ပေါင်းမြက်ကင်းစင်စေရေးဆောင်ရွက်ရန် ဖြစ်ပါသည်။\n\n   ဂျုံသီးနှံကို မြေတွင်းလက်ကျန်အစိုဓါတ်ဖြင့် စိုက်ပျိုးထားသည်ဖြစ်ရာ ဂျုံပင်သားတက် ပွားချိန်၊ မှို့ကပ်ချိန်နှင့် ပန်းပွင့်ချိန်တို့တွင် အစိုဓါတ်လိုအပ်မှုရှိနိုင်သည်။ တစ်ကြိမ်မှ သုံးကြိမ်ခန့် ရေသွင်းပေးသင့်သည်။ ဂျုံပင် သက်တမ်းတစ်လျောက် ရေလိုအပ်မှုကိုစစ်ဆေးပြီး  အစိုဓါတ်လုံလောက်အောင် ဆောင်ရွက်ပေးရန် ဖြစ်ပါသည်။\n\n   ဂျုံပင်တွင် မြေအောင်းပိုးများဖြစ်သော ချ၊ ဖိုးလမင်း၊ ပုရစ်တို့ဖျက်ဆီးလေ့ရှိသည်။ အဆိုပါပိုးများ ဂျုံအပင်ပေါက်များကိုဖျက်ဆီးခြင်းမပြုနိုင်စေရန် စိုက်ပျိုးစဉ်ကပင် မြေအောင်းပိုးသတ်ဆေးတစ်မျိုးမျိုးဖြင့် လူးနယ်စိုက်ပျိုးရန် လိုပါသည်။ \n\n   ဂျုံပင်ရင့်မှည့်ချိန်တွင်လည်း ကြွက်ဖျက်ဆီးနိုင်သေးသည်။ ကြွက်သတ်ဆေး၊ ကြွက်ထောင်ချောက်တို့ဖြင့် နှိမ်နင်းရန်ဖြစ်ပါသည်။\n\nမြေသြဇာ\n\n   ဂျုံသီးနှံသည်အခြားသီးနှံများကဲ့သို့ပင် ကြီးထွားဖွံ့ဖြိုးမှုလုပ်ငန်းအတွက် နိုက်ထရိုဂျင်၊ ဖော့စဖောရပ်စ်နှင့် ပိုတက်စီယံအာဟာရဓါတ်များလိုသည်။ စိုက်ပျိုးမြေတွင် အာဟာရဓါတ်များရှိပြီး ဖြစ်သော်လည်း လိုအပ်သည့် အာဟာရနှင့်ပမာဏလုံလောက်မှုမရှိနိုင်ချေ။ \n\n   နွားချေးကဲ့သို့ သဘာဝမြေသြဇာကို စိုက်ခင်းတွင် ထည့်ပေးသင့်သည်။ ထို့ပြင် ဓါတုမြေသြဇာများကိုပါ သုံးစွဲရန်လိုသည်။ ဂျုံပင်အတွက် လိုအပ်သည့်အာဟာရပြည့်ဝမှသာ ဂျုံအထွက်နှုန်း မြင့်မားမည်ဖြစ်ပါသည်။\n\n   ဂျုံသီးနှံသည် စပါးသီးနှံကဲ့သို့ အဓိကသီးနှံမဟုတ်သော်လည်း ပြည်တွင်းစားသုံးမှုဖူလုံရန် လိုသည့်သီးနှံဖြစ်ရာ စိုက်ပျိုးထုတ်လုပ်မှုတိုးတက်မြင့်မားရန်လိုသည်။ သို့ဖြစ်၍ စိုက်ဧရိယာ တိုးချဲ့ရေး၊ အထွက်နှန်းမြင့်မားရေးတို့အတွက် ဆောင်ရွက်သင့်သည့်  အခြေခံအချက်များကို လိုက်နာဆောင်ရွက်နိုင်ရေး အသိပေးအပ်ပါသည်။\n\nဆောင်းပါးများ/သတင်းများ ပြန်လည်ကူးယူဖော်ပြလိုပါက \"အစိမ်းရောင်လမ်းမှ ကူးယူဖော်ပြပါသည်\" ဟုထည့်ပေးပါရန် မေတ္တာရပ်ခံအပ်ပါသည်။"
  },
  {
    "Id": "01HN0T7H3V3XE3CDJMZ84VPRSD",
    "Title": "ပဲပုစွန်သီးစိုက်ပျိုးနည်း",
    "Date": "2021-12-30T13:30:00Z",
    "Author": "အစိမ်းရောင်လမ်း",
    "Content": "ပဲပုစွန်သီးကို လူတိုင်းနှစ်ခြိုက်စွာစားသုံးလေ့ရှိကြပြီး နူးညံ့သောပဲတစ်မျိုးဖြစ်သည်။ ပဲသီးနုနုများကို အရည်သောက် ရေနွေးဖျော၍ပြုတ်စား ကြော်စားလေ့ရှိကြသည်။ အိမ်တွင်တစ်နိုင်တစ်ပိုင်စိုက်ပါကလည်း လွယ်ကူစွာစိုက်ပျိုးဖြစ်ထွန်းသည်။ စင်ထောင်၍သော်လည်းကောင်း ခြံစည်းရိုးများတွင် ကပ်၍သော်လည်းကောင်း စိုက်ပျိုးနိုင်သည်။\n\nပဲပုစွန်သီးကိုရာသီမရွေးစိုက်ပျိုးနိုင်သော်လည်း မိုးရာသီကုန်ဆုံးသောအချိန် သီတင်းကျွတ်လနှင့် တန်ဆောင်းမုန်းလများသည် စိုက်ပျိုးလို့ကောင်းသောအချိန်ဖြစ်သည်။\n\nစိုက်ပျိုးခြင်း\n\nအရှည် ၃ ပေ၊ အကျယ်၁ပေခွဲရှိသောကျင်းများကို ၁ပေခန့်နက်အောင်တူးရမည်။ မြေဆွေးနှင့် အပေါ်ယံမြေသား ဆတူရော၍ ကျင်းထဲသို့ထည့်ပေးပါ။ ကျင်းအလယ်တွင် ၄-၅ စေ့ခန့်ကို ၄ လက်မအနက်ချပြီး မြေပြန်ဖုံးစိုက်ပေးပါ။ ရေနေ့စဉ်မှန်မှန်လောင်းပေးဖို့လိုမည်။\n\nအပင်ငယ်များ ၁ ပေခန့်ရှိပါက စင်ထိုး၍ အပင်တက်ရန်တိုင်များခပ်ကျဲကျဲထောင်ပေးပါ။ နှမ်းဖတ်/ပဲဖတ်ပုပ်ရည် ငါးအမိုင်နိုများ လောင်းပေးခြင်းဖြင့် အပင်ပြုစုနိုင်သည်။ စုပ်စားပိုးမကျရောက်အောင် ကင်းထောက်ပြီး သတိပြုရမည်။ စုပ်စားပိုးတွေ့လျှင် ဆပ်ပြာပိုးသတ်ဆေး တမာပိုးသတ်ဆေး ဆေးရွက်ကြီးစိမ်ရည်တို့ကို ဖျန်းပေးခြင်းဖြင့် နှိမ်နင်းနိုင်သည်။\n\nခူးဆွတ်ချိန်\n\nဆောင်းရာသီစိုက်ပျိုးသောအပင်များသည် ရက်ပေါင်း ၉၀ တွင် အသီးစတင်သီးသည်။ ၄၅ ရက်ခန့်ဆက်တိုက်သီးသည်။ နွေရာသီစိုက်ပျိုးသောအပင်မှာ အသီးလှီကင်းသည်။ တစ်ပတ်လျှင် ၅ ပိဿာခန့်ဆွတ်ခူးနိုင်သည်။\n\nနည်းပညာများကို အောင်ဝင်းထွဋ်၏ “ပဲမျိုးစုံစိုက်ပျိုးနည်း” စာအုပ်မှကောက်နုတ်ဖော်ပြပါသည်။"
  },
  {
    "Id": "01HN0T7H4AM058V2XYGST7BCQ4",
    "Title": "စောင်းလျားသီး စိုက်ပျိုးနည်း",
    "Date": "2021-12-22T19:00:00Z",
    "Author": "အစိမ်းရောင်လမ်း",
    "Content": "စောင်းလျားသီးရဲ့မူရင်းဒေသတွေက အင်ဒိုနီးရှား၊ မလေးရှားနဲ့ တရုတ်တောင်ပိုင်းတို့ဖြစ်ပါသည်။ အချိုသီးနဲ့ အချဉ်သီးဟူ၍ မျိုးနှစ်မျိုးရှိပါသည်။ စောင်းလျားသီးကို အင်္ဂလိပ်အမည် Star Fruit လို့ခေါ်သည့်အပြင် Carambola ဟူ၍လည်း အများအပြားခေါ်ဝေါ်ကြပါသေးသည်။ ကျန်းမာရေးနဲ့သင့်တော်တဲ့ သစ်သီးဝလံများကို တိုးချဲ့စိုက်ပျိုးထုတ်လုပ်ရာတွင် စောင်းလျားသီးသည်လည်း သင့်တော်သော သစ်သီးတစ်မျိုးဖြစ်ပါတယ်။ ယခုခေတ်တွင် သစ်သီးဝလံများကို ကျန်းမာရေးနဲ့အညီ အဓိကအစားအစာအဖြစ်စားသုံးလာပြီးနောက် မြန်မာနိုင်ငံတွင်လည်း စောင်းလျားသီးပင်များ တိုးချဲ့စိုက်ပျိုးပြီး တန်ဖိုးမြှင့်ထုတ်ကုန်များထုတ်လုပ်သင့်ပါသည်။\n\nရာသီဥတုလိုအပ်ချက်\n\nမြန်မာနိုင်ငံ အညာဒေသဘက်တွင် အများအပြားစိုက်ပျိုးပေါက်ရောက်ကြပါသည်။ စောင်းလျားပင်များသည် အစိုဓာတ်ရှိပြီး ပူနွေးတဲ့ရာသီဥတုမှာ ကောင်းစွာဖြစ်ထွန်းပါသည်။ အိန္ဒိယနိုင်ငံတွင် အမြင့်ပေ ၁၂၀၀ မီတာ အထက်မှာ စိုက်ပျိုးကြပါသည်။ \n\nစိုက်ပျိုးမြေ\n\nမြေအမျိုးအစားတော်တော်များများတွင် စိုက်ပျိုးဖြစ်ထွန်းသည်။ သို့သော် မြေဆီကောင်းပြီး ရေသွင်းရေထုတ်ကောင်းမွန်သောမြေမျိုးတွင် စိုက်ပျိုးပါက အထွက်နှုန်းကောင်းပြီး စိုက်ပျိုးဖြစ်ထွန်းသည်။ စောင်းလျားသီးကို အက်ဆစ်ဆန်သောမြေ၊ အယ်ကာလီဆန်သောမြေ နှစ်ခုလုံးတွင် စိုက်ပျိုးနိုင်သည်။ မြေချဉ်ငံဓာတ် (soil pH) ၅.၅-၆.၅ ကြားသည် အကောင်းဆုံးအနေအထားဖြစ်ပါသည်။ \n\nမျိုးပွားခြင်း\n\nကိုင်းကူးကိုင်းဆက်၊ အဖူးမြှုပ်၊ မြေထုပ်စည်းနှင့် အစေ့မှပျိုးထောင်စိုက်ခြင်း စသည့်နည်းတို့ဖြင့် စိုက်ပျိုးနိုင်သည်။ \n\nပင်ကြားတန်းကြား\n\nပုံမှန်အားဖြင့် ပင်ကြားတန်းကြား ၂၆ ပေ စီခြား၍ စိုက်ပျိုးပါ။\n\nရေပေးခြင်း\n\nရွေ့ပြောင်းစိုက်ပျိုးပြီးချင်း ရေပေးရပါသည်။ အပင်ငယ်စဉ်တွင် ရေလိုအပ်ချက်ပေါ်မူတည်ပြီး တစ်ရက်ခြား ရေလောင်းပေးရသည်။ မိုးရွာသီတွင် ရေလောင်းပေးစရာမလိုအပ်ပါ။ မိုးရေများပြီး ရေဝပ်တဲ့အနေအထားတွင် ရေသွင်းရေထုတ်ကောင်းအောင် လုပ်ပေးဖို့လိုပါသည်။\n\nအပင်ပြုစုခြင်း\n\nပေါင်းမြက်များကို အခါအားလျော်စွာရှင်းပေးဖို့လိုအပ်ပါသည်။ သဘာဝမြေသြဇာများ ထည့်ပေးဖို့လိုအပ်ပါသည်။\n\nပိုးမွှားရောဂါ\n\nအရွက်များတွင် အမဲစက်ပြောက်ရောဂါ၊ အစက်အပြောက်ရောဂါများ ကျရောက်တတ်သည်။ မှည့်ပြောက်စွန်းရောဂါ၊ အမြစ်ပုပ်ရောဂါ၊ မှိုရောဂါများသည် စောင်းလျားသီးတွင်အဖြစ်များသည်။ သီးထိုးယင်များ ကျရောက်မှုတွေ့ရတတ်ပါသည်။\n\nရိတ်သိမ်းခြင်း\n\nကိုင်းကူးကိုင်းဆက်အပင်များသည် ၁ နှစ် ၂ နှစ်နေလျှင် အသီးစသီးသည်။ အသီးများသည် ပင်စည်များပေါ်တွင် သီးသည်။ တစ်နှစ်ပတ်လုံးအသီးသီးနိုင်ပေမဲ့ အသီးသီးနှုန်းအမြင့်ဆုံးအချိန်မှာ ဇန်နဝါရီ၊ ဖေဖော်ဝါရီမှ အောက်တိုဘာလတွင်း ဖြစ်ပါသည်။ အသီးနုမှ အသီးရင့်ချိန်သည် ရက်ပေါင်း ၆၀ ကြာလေ့ရှိပါသည်။ အသီးအရောင် အစိမ်းမှ အဝါရောင်သို့ပြောင်းချိန်တွင် ခူးဆွတ်နိုင်ပါသည်။ \n\nအထွက်နှုန်းသည် မျိုးနှင့် အပင်အသက်ပေါ်တွင် မူတည်ပါသည်။ ပုံမှန်အားဖြင့် တစ်ပင်တွင် ၈၀-၉၀ ကီလိုဂရမ်ထွက်ရှိပါသည်။\n\nref: https://www.agrifarming.in/star-fruit-farming\n\nဆောင်းပါးများ/သတင်းများ ပြန်လည်ကူးယူဖော်ပြလိုပါက \"အစိမ်းရောင်လမ်းမှ ကူးယူဖော်ပြပါသည်\" ဟုထည့်ပေးပါရန် မေတ္တာရပ်ခံအပ်ပါသည်။"
  },
  {
    "Id": "01HN0T7H55NERDJ0KBY6GCNY2P",
    "Title": "မက်မန်းသီးပင် ပျိုးနည်း(၅)နည်း",
    "Date": "2021-12-21T14:00:00Z",
    "Author": "အစိမ်းရောင်လမ်း",
    "Content": "မက်မန်းသီးမှ မက်မန်းဝိုင်၊ မက်မန်းယို၊ မက်မန်းသီးအချဉ်ပေါင်း အမျိုးမျိုးပြုလုပ်လို့ရပါသည်။ မက်မန်းသီးတစ်ပင်ရှိမယ်ဆိုရင်တောင် စားလို့မကုန် တန်ဖိုးမြှင့်ထုတ်ကုန်တွေထုတ်လို့ရနေပါပြီ။ အိမ်တွင်း နိုင်သလောက်စိုက်ပျိုးရင်ပဲဖြစ်ဖြစ်၊ စီးပွားဖြစ်စိုက်ပျိုးဖို့ပဲဖြစ်ဖြစ် အပင်ဖြစ်အားကောင်း အသီးတင်နှန်းကောင်းအောင်စိုက်ပျိုးနိုင်ဖို့ ပျိုးပင်ကောင်းကောင်းများလိုအပ်ပါသည်။ ဒါ့ကြောင့် မက်မန်းပင်ပျိုးထောင်နည်းစနစ်အမျိုးမျိုးကို လေ့လာထားသင့်ပါသည်။\n\nပျိုးထောင်ရာတွင် အစေ့ကိုပျိုးခြင်း၊ ကိုင်းဖြတ်များပျိုး၍စိုက်ခြင်း၊ ကိုင်းများတွင် မြေထုပ်လုပ်၍စိုက်ခြင်း၊ ဖက်တင်ကူစိုက်ခြင်း၊ အပင်အမြစ်မှ အတက်ပေါက်ဖဲ့၍ စိုက်ပျိုးနိုင်သည်။\n\n၁။ အစေ့မှပျိုးခြင်း\n\nအစေ့ကိုပျိုးရာတွင် ကြိုက်နှစ်သက်သော မက်မန်းမျိုးမှ မှည့်သောအလုံးကြီးများကို အပုပ်ခံရမည်။ အစေ့များကို ရေဆေးပြီး ပျိုးခင်းတွင်ဖြစ်စေ၊ ထင်းရှူးသေတ္တာများတွင်ဖြစ်စေ သဲမြေ၊ ရိုးရိုးမြေ၊ နွားချေး၊ မြေဆွေးရော၍ ပျိုးခင်းတွင် တစ်စေ့နှင့်တစ်စေ့ (၃) လက်မခြားပြီး မြေတွင် (၂) လက်မခန့်မြှုပ်ထားရမည်။ နေ့စဉ်ရေပုံမှန်လောင်း၍ သင့်တော်သော အရိပ်ရရှိပါက ပျိုးပြီး ရက်ပေါင်း (၁) လ၊ (၁) လခွဲအတွင်း အပင်များပေါက်လာမည်။ အပင်ပေါက်များ ၈ လက်မကျော်ပြီး အရွက် ၄၊ ၅ ရွက်ခန့်ထွက်လာချိန်တွင် ရွေ့စိုက်နိုင်သည်။\n\n၂။ ကိုင်းဖြတ်၍ပျိုးခြင်း\n\nကိုင်းမှပျိုးရာတွင် ကြိုက်နှစ်သက်သော မက်မန်းမျိုးမှ မနု မရင့် လက်တစ်လုံးထက်တုတ်သော ကိုင်းများကို ၁၀ လက်မကျော်ဖြတ်ပါ။ ထို့နောက်ပျိုးခင်းတွင် ထိုး၍ အရိပ်ကျကျနေရာတွင်ထားပြီး ရေလောင်းစိုက်ပျိုးရမည်။\n\n၃။ မြေထုပ်စည်းခြင်း\n\nမြေထုပ်ပြုလုပ်၍စိုက်ပျိုးရာတွင် ကျပ်လုံးထက်မငယ်သော အကိုင်းများတွင် အပေါ်ခွံ (၁) လက်မ ကျယ်ကျယ်ခွာပြီး ထိုနေရာတွင် မြေဆွေးမြေများအုံ၍ အပေါ်မှအုန်းဆံခွံများ (သို့မဟုတ်) တိတ်များဖြင့် အုပ်၍ စည်းနှောင်ထားရမည်။ ရက်ပေါင်း (၄၀-၆၀) ကျော်လာပါက အမြစ်များတွယ်လာသောအခါ အထုပ်အောက်ခြေ (၃) လက်မမှဖြတ်၍ စိုက်ပျိုးခြင်းဖြစ်သည်။ ဤနည်းသည် အသီး သီးမြန်သည်။\n\n၄။ ဖက်တင်ကူနည်းဖြင့်ပျိုးခြင်း\n\nဖက်တင်ကူပြုလုပ်ပျိုးရာတွင် မိုးအကုန်ဆောင်းအကူးကာလသည် အကောင်းဆုံးဖြစ်သည်။ ကြိုက်နှစ်သက်သော မက်မန်းပင်မှ အကိုင်းတွင် အတက်ထွက်ရန်ပြူနေသော မျက်စိကလေးများကို အခွံပါအောင်ခွာပါ။ ထိုမျက်စေ့ကလေးကို မြေ၌ပျိုးထားသော အောက်ခံပင်၏ပင်စည်တွင် အခွံခွဲပြီး မျက်စိထည့်၍ ကူးခြင်းဖြစ်သည်။\n\n၅။​ အမြစ်မှအတက်ပေါက်ဖဲ့ယူခြင်း\n\nအမြစ်မှအတက်ပေါက်ဖဲ့ယူနည်းသည် အလွန်လွယ်ကူသက်သာသည်။ မက်မန်းပင်ကြီးများ၏ ပင်စည်နှင့်အမြစ်တစ်ဝိုက်တွင် မိုးရာသီအချိန်အမြစ်မှနေ၍ အပင်အတက်များ ပေါက်လာကြသည်။ ထိုအပင်ပေါက်များကို အမြစ်တက်များမှ ဖဲ့ယူစိုက်ပျိုးရမည်။\n\nမက်မန်းပင်ပျိုးပင်ယူရာ အောင်မြင်ဖြစ်ထွန်းကြပါစေလို့ ဆုမွန်ကောင်းပြုလျက်..\n\nနည်းပညာများကို “အောင်ဝင်းထွဋ်၏ သီးပင်စိုက်ပျိုး ဝင်ငွေတိုး” စာအုပ်မှ ကောက်နုတ်ဖော်ပြပါသည်။"
  },
  {
    "Id": "01HN0T7H60DRDVHKK31KQAZNBE",
    "Title": "ဆူးပန်းရွက် စိုက်ပျိုးနည်း",
    "Date": "2021-12-19T14:00:00Z",
    "Author": "အစိမ်းရောင်လမ်း",
    "Content": "ဆူးပန်းပင်သည် အရွက်နှင့်အစေ့များကို စားသုံးရပြီး၊ အပင်အမြင့် ၁ ပေခွဲနှင့် အကျယ် ၁ ပေခန့်ရှိသည်။ အပင်ငယ်စဉ်အရွက်နုများကို ဟင်းသီးဟင်းရွက်အဖြစ် အချဉ်ဟင်းချက်၍သော်လည်းကောင်း သုပ်စား၍သော်လည်းကောင်း စားသောက်ကြသည်။ အစေ့များကိုကြိတ်၍ အဆီထုတ်ပြီး စားသုံးဆီအဖြစ်၊ ဆပ်ပြာချက်လုပ်ရာတွင်လည်းကောင်း၊ အမြန်အငွေ့ပျံလွယ်သဖြင့် သင်္ဘောဆေးဖော်စပ်ရာတွင်လည်းကောင်း၊ ဖယောင်းပုဆိုးပြုလုပ်ရာတွင်လည်းကောင်း သုံးစွဲကြသည်။ ဆီကြိတ်ဖတ်ကို ကျွဲနွားစာအဖြစ်၊ မြေသြဇာအဖြစ် သုံးစွဲကြသည်။ ဆူးပန်းပင်၏ မူရင်းဒေသမှာ အဘီဆီးနီးယားနှင့် အာဖဂန်နစ္စတန်နိုင်ငံတို့ဖြစ်သည်။\n\nစိုက်ပျိုးခြင်း\n\n   မိုးရေဖြင့် မေလတွင်ဖြစ်စေ၊ ကုန်းမြေ၌ စက်တင်ဘာလတွင်ဖြစ်စေ၊ ကိုင်းမြေတွင် အောက်တိုဘာ၊ နိုဝင်ဘာ၊ ဒီဇင်ဘာတွင်ဖြစ်စေ စပါးအပြီး သီးထပ်အဖြစ် နိုဝင်ဘာတွင်ဖြစ်စေ စိုက်ပျိုးကြသည်။ မိုးနှောင်းပိုင်းတွင် စိုက်ပျိုးခြင်းက မိုးဦးပိုင်းစိုက်ပျိုးခြင်းထက် ပိုမိုဖြစ်ထွန်းသည်။ ဆူးပန်းပင်သည် အပူပိုင်းဒေသနှင့် သမပိုင်းဒေသတို့တွင် ဖြစ်ထွန်းသောသီးနှံဖြစ်သဖြင့် မြန်မာနိုင်ငံတွင် နေရာဒေသမရွေးစိုက်ပျိုးနိုင်သည်။ အပူချိန် ၇၅ မှ ၉၅ ဒီဂရီဖာရင်ဟိုက်အတွင်း ကောင်းစွာဖြစ်ထွန်းသည်။ အပူဒဏ်တာရှည်ခံရလျှင် အပွင့်များဖိုပြီး မျိုးစေ့အောင်မြင်မှုနည်းပါးသည်။ မိုးရေချိန်လက်မ ၂၅ မှ ၄၀ အတွင်းရရှိရန်လိုအပ်သည်။ မိုးရေမလုံလောက်လျှင် ရေသွင်း၍စိုက်ပျိုးနိုင်သည်။\n\n   မျိုးစေ့ကို ပင်ကြား ၄-၆ လက်မ၊ ၁-၁ ၁/၂ လက်မ အနက်ချရသည်။ တန်းကြား၁၅-၁၈ လက်မခြားရသည်။ အစေ့သေးငယ်သဖြင့် မြေဆီလွှာမှုန့်ညက်နေရန် လိုအပ်သည်။ သဘာဝမြေဆွေး ၁-၂ လက်မအထူတင်ပေးရသည်။ အချိုးညီဓာတ်မြေသြဇာ ၅-၅-၅ ကို စိုက်ပျိုးပြီး ရက်၄၀ ခန့်ကြာလျှင် လိုအပ်က ထည့်ပေးရသည်။ အမြစ်များ ရှည်ရှည်ဆင်းနိုင်သဖြင့် ရေပေးနိုင်လျှင် မြေမျိုးမရွေး အပင်ဖြစ်ထွန်းသည်။ \n\nရိတ်သိမ်းခြင်း\n\n   အရွက်နုများကို စိုက်ပြီး ရက် ၃၀ နောက်ပိုင်းတွင် ခူးယူစားနိုင်သည်။ အသက်ရက် ၁၂၀-၁၃၅ ရက်ခန့်အကြာ အရွက်များခြောက်ပြီး၊ အပွင့်များညှိုးလာလျှင် အပင်ကိုရိတ်သိမ်းနိုင်သည်။ တစ်ဧကမှာ အစေ့ ၂၀-၃၅ တင်းခန့်အထိ ထွက်နိုင်သည်။ အစေ့တစ်တင်းမှ ဆီ ၂ပိဿာခွဲခန့် ထွက်သည်။ \n\nမျိုး\n\n   အယဉ်မျိုးတစ်မျိုးနှင့် အရိုင်းမျိုး ၂ မျိုးရှိသည်။ အရိုင်း ၂ မျိုးမှာ C.Oxyacantha နှင့် C.Lanatus တို့ဖြစ်သည်။\n\nအာဟာရဓာတ်ပါဝင်မှု\n\n   ရာခိုင်နှုန်းအားဖြင့် ရေငွေ့ ၈၉.၉၊ ပရိုတိန်း ၃.၃၊ အဆီ ၀.၇၊ သတ္တု ၁.၀၊ ကာဗိုဟိုက်ဒရိတ် ၅.၁၁၊ ထုံး ၀.၁၈၊ မီးစုန်း ၀.၀၆ ပါဝင်သည်။ ဂရမ် ၁၀၀ လျှင် သံ ၇.၆ မီလီဂရမ်၊ ကယ်လိုရီ ၄၀၊ ကယ်ရိုတင်း (ဗီတာမင်အေ) ၅၅၀၀ အိုင်ယူရှိပါသည်။\n\nနည်းပညာများကို ဒေါက်တာချစ်၏ “စားဖို့ စိုက်စို့ ဈေးကွက်တိုးချဲ့ဗျို့ အတွဲ(၁)” စာအုပ်မှ ကောက်နုတ်ဖော်ပြပါသည်။"
  },
  {
    "Id": "01HN0T7H7EGJKKCTW92H8SQGXB",
    "Title": "နေကြာ(သဘာဝဝတ်မှုန်ကူးအထွက်ကောင်းမျိုး) မျိုးသန့်ထိန်းသိမ်းနည်း",
    "Date": "2023-01-13T13:00:00Z",
    "Author": "ဆင်းသီဟ",
    "Content": "လက်ရှိတောင်သူများစိုက်ပျိုးလျက်ရှိသည့် နေကြာမျိုးများကို စပ်မျိုး(Hybrid)နှင့် သဘာဝဝတ်မှုန် ကူးအထွက်ကောင်းမျိုး(Open pollinated variety-OPV)ဟူ၍ အုပ်စုနှစ်မျိုးခွဲခြားနိုင်သည်။ ဥပမာအားဖြင့် ရေဆင်းစပ်မျိုးနေကြာ-၁ သည် စပ်မျိုးဖြစ်ပြီး ဆင်းရွှေကြာ-၂ သည် သဘာဝဝတ်မှုန်ကူးအထွက်ကောင်းမျိုး ဖြစ်သည်။\nသဘာဝဝတ်မှုန်ကူးအထွက်ကောင်းမျိုးများသည် စပ်မျိုးများကဲ့သို့မဟုတ်ပါ။ နှစ်စဉ် မျိုးသန့်ထိန်းသိမ်းပြီး ဆက်လက်စိုက်ပျိုးနိုင်ပါသည်။ \n\nနေကြာသီးနှံသည် ပင်ကြားဝတ်မှုန်ကူးသည့်သီးနှံဖြစ်ရာ စနစ်တကျ မျိုးရွေးချယ်ထိန်းသိမ်းခြင်းမပြုဘဲ ဆက်လက်စိုက်ပျိုးပါက (၃)နှစ်မှ (၄)နှစ်အတွင်း မူလမျိုး၏ ကောင်းမွန်သောအရည်အချင်းများ တဖြည်းဖြည်းကျဆင်းနိုင်ပြီး အထွက်နှုန်းကို ထိခိုက်နိုင်ပါသည်။ \n\nသို့ဖြစ်၍ နေကြာသီးနှံမျိုးကောင်းမျိုးသန့်များကို မျိုးရိုးဗီဇမပျက်စေဘဲ ကောင်းမွန်သော အရည် အချင်းများ ဆက်လက်တည်ရှိစေရန် ထိန်းသိမ်းနည်းကို အသိပေးဖေါ်ပြလိုပါသည်။\n\nအပင်များရွေးချယ်သတ်မှတ်ခြင်း\n\nမိမိနေကြာစိုက်ခင်းအတွင်းမှ မျိုးထိန်းအပင်များသတ်မှတ်ရွေးချယ်ရန် ဖြစ်သည်။\n\nရွေးချယ်နည်းမှာ -\n\nပန်းစပွင့်ခါနီးအချိန်တွင် မမြင့်လွန်း၊ မနိမ့်လွန်းဘဲ အပင်အမြင့်ညီညာသည့် အပင် (၁၀၀၀)ခန့်အား ရွေးချယ်ပါ။ (ရောဂါကင်း၍ ပန်းပွင့်ချိန်ညီညာပြီး ပင်စည်တုတ်ခိုင်သော အပင်များ ဖြစ်ရမည်။ အရွက်အရေအတွက်များ၍ ဖွံ့ဖြိုးထွားကြိုင်းပြီး အပေါ်ပိုင်းအရွက် ပိုများသော အပင်ဖြစ်ပါက ပို၍ကောင်းမွန်ပါသည်)\nမလိုလားအပ်သောအပင်များဖယ်ရှားခြင်း\n\nရွေးချယ်ထားသောအပင်များထဲမှ ကိုင်းခွပါသောအပင်များ၊ ခေါင်ပွင့်တစ်ပွင့်အပြင် အခြားအပွင့်သေးလေးများပါသော အပင်များတွေ့ရှိပါက ဖယ်ရှားပစ်ပါ။\nပင်ကြားဝတ်မှုန်ကူးပေးခြင်း\n\nရွေးချယ်သတ်မှတ်ထားသည့်အပင်များရှိအပွင့်မှ အပြင်ဘက်ဆုံးကွင်းရှိ အပွင့်ကလေးများ ဝတ်မှုန်ပေါက်ကွဲချိန်တွင် ပင်ခြားဝတ်မှုန်ကူးပေးခြင်းကို စတင်ပြုလုပ်ပေးပါ။ ပြုလုပ်ရမည့်အချိန်မှာ နံနက်(၇)နာရီမှ (၁၁)နာရီအတွင်း ဖြစ်သည်။\nပြုလုပ်ပုံမှာ နေကြာပင်တစ်ပင်မှ အရွက်ကိုဆွတ်ယူ၍ ရွေးချယ်ထားသည့်အပင်ရှိ နေကြာပွင့်မှ ဝတ်မှုန်များကိုခါယူရမည်။ ၄င်းဝတ်မှုန်များကို အခြားနေကြာပွင့် တစ်ပွင့်ပေါ်ရှိ အမဝတ်မှုန်ခံတိုင်များပေါ်သို့ ခါချပြီး နေကြာရွက်ဖြင့် ညင်သာစွာပွတ်ပေးရန် ဖြစ် သည်။ \nဤကဲ့သို့ ပင်ခြားဝတ်မှုန်ကူးခြင်းကို နီးစပ်ရာ အပင်အချင်းချင်း ပြုလုပ်ပေးရမည်။ ဝတ်မှုန်ယူသည့်အပင်တွင်ရှိသော အမဝတ်မှုန်ခံတိုင်များပေါ်သို့လည်း အခြားရွေးချယ်ထားသည့်အပင်မှ ဝတ်မှုန်ဖြင့် ဝတ်မှုန်ကူးပေးရပါမည်။\nပင်ခြားဝတ်မှုန်ကူးပေးခြင်းကို နေ့စဉ်မပြုလုပ်နိုင်ပါက တစ်ရက်ခြားပြုလုပ်ပေးပြီး အပွင့်၏ အလယ်ဗဟိုရှိ ပန်းပွင့်များပြည့်စုံစွာပွင့်ပြီးသည်အထိ ပြုလုပ်ရပါမည်။ \nနေကြာပွင့်တစ်ပွင့်မှရသည့် ဝတ်မှုန်များကို ၄င်းအပွင့်ပေါ်သို့ ပြန်တင်ပေးခြင်း (ပင်တည်းဝတ်မှုန်ကူးပေးခြင်း)ကို လုံးဝမပြုလုပ်မိစေရန် အထူးဂရုစိုက်ရပါမည်။ \nနေကြာပွင့်အရွယ်အစားကိုလိုက်၍ ပန်းပွင့်ချိန် (၅ - ၁၀) ရက်ထိကြာနိုင်ပါသည်။\nမျိုးထိန်းအပင်များရိတ်သိမ်းခြင်း\n\nနေကြာပွင့်များရင့်မှည့်၍ ရိတ်သိမ်းသည့်အခါ အောက်ခြေသို့ ငိုက်လွန်းသော အပွင့်များ၊ အပေါ်လန်နေသောအပွင့်များ၊ ခွက်လွန်း၊ ခုံးလွန်းသောအပွင့်များနှင့် တွန့်လိမ်နေသောပုံသဏ္ဍာန်ရှိ အပွင့်များကို ပယ်ပစ်ပါ။\nရွေးချယ်ရရှိသောအပင်များ၏ အပွင့်များမှ မျိုးစေ့များကို မျိုးအဖြစ် ရယူပါ။\nဤသို့အဆင့်ဆင့်ရွေးချယ်ဆောင်ရွက်ပြီး အပင် (၅၀၀)ရိတ်သိမ်းနိုင်ပါက မျိုးစေ့(၁)တင်းခန့် ရရှိနိုင်သည်။ ၄င်းမျိုးစေ့ တစ်တင်းကို (၄) ဧကစိုက်ပျိုးရန် မျိုးအဖြစ် အသုံးပြုနိုင်မည် ဖြစ်ပါသည်။ \nစတင်ဆောင်ရွက်သည့်နှစ်၌ လိုလားသည့်အရည်အချင်းနှင့် ပြည်စုံသောအပင်များ ရွေးချယ်ရာတွင် ခက်ခဲခြင်း၊ အဆင့်များခြင်းနှင့် ပဏာမရွေးချယ်ရသည့် အပင်ဦးရေများခြင်း ရှိနိုင်သော်လည်း ရွေးချယ်ပြီးမျိုးများကို နှစ်စဉ်စိုက်ပျိုးလာပါက ရွေးချယ်ရသည့် အပင်ဦးရေနည်းလာပြီး လုပ်ငန်းလွယ်ကူလျင်မြန် အောင်မြင်နိုင်ပါသည်။\nအကျိုးရလဒ်\n\nတောင်သူများ မိမိစိုက်ခင်းများမှ ထိုကဲ့သို့ နှစ်စဉ်ရွေးချယ်ထိန်းသိမ်းပြီး ရရှိလာသောမျိုးများကို စိုက်ပျိုးခြင်းဖြင့် ရောဂါကင်း၍ အပင်မြင့်ညီညာပြီး ပန်းပွင့်ချိန်ညီညာသည့်အပွင့်များ ရရှိလာနိုင်မည်ဖြစ်သည်။ \nထို့ပြင် လက်ရှိအသုံးပြုနေသည့် နေကြာမျိုးကောင်းမျိုးသန့်များအား မူလဗီဇနှင့် အရည်အချင်းမပျက်ဘဲ နှစ်စဉ်ထိန်းသိမ်းစိုက်ပျိုးသွားနိုင်မည် ဖြစ်ပါသည်။"
  },
  {
    "Id": "01HN0T7H8A9VQAME6RQ4V8V7JZ",
    "Title": "သစ်ခွပန်း (Orchid) စိုက်ပျိုးနည်း",
    "Date": "2022-12-30T13:00:00Z",
    "Author": "အစိမ်းရောင်လမ်း",
    "Content": "သစ်ခွသည်တောတောင်များတွင် သဘာဝအတိုင်း ပေါက်ရောက်လျက်ရှိသော သစ်ခွနှင့် လူတို့ မျိုးစပ်၍ရသော စပ်မျိုးဟူ၍ နှစ်မျိုးရှိရာနှစ်မျိုးစလုံးကို ပန်းနှင့်အလှစိုက်ပင်အဖြစ် စိုက်ပျိုး လျက်ရှိသည်။ သစ်ခွသည်အမျိုးအမည်များပြားလှသလို အရောင်အသွေးလည်းစုံလင်လှပါသည်။ ဖယောင်းသစ်ခွ၊ ကြက်တူရွေးသစ်ခွ၊ ရတနာကရွှခက်သစ်ခွ၊ လက်တံတိုသစ်ခွ၊ လက်တံရှည်သစ်ခွ၊ မိုးလုံးမှိုင်းသစ်ခွ၊ ကုမ္မာရီသစ်ခွ၊ မျောက်သစ်ခွ စသဖြင့်အမျိုးမျိုးရှိကြသလို အရောင်အဆင်း အားဖြင့်လည်း ဝါ၊ စိမ်း၊ နီ၊ ပြာ၊ဖြူစသဖြ င့် စုံလင်လှပါသည်။\n\nသစ်ခွမျိုးနွယ်ကိုအခြေခံအားဖြင့် ကြီးထွားပုံပေါ်မူတည်ပြီး ဒေါင်လိုက်ကြီးထွားသော (မိုနိုပိုဒီယယ်) သစ်ခွအုပ်စုနှင့် အလျားလိုက် ကြီးထွားသော (ဆင်ပိုဒီယယ်) သစ်ခွအုပ်စု ဟူ၍နှစ်မျိုးခွဲနိုင်ပါသည်။ စိုက်ပျိုးရာတွင်လည်းကောင်း၊ မျိုးပွားရာတွင်လည်းကောင်း၊ ကြီးထွားမှု ပုံစံကပါ်မူတည်ပြီး ကွဲပြားခြားနားသွားပါသည်။ သစ်ခွများတွင် ရာသီမရွေး တစ်နှစ်ပတ်လုံး ပွင့်တတ်သည့်အမျိုးအစားများနှင့် ရာသီအလိုက် တစ်နှစ်တစ်ခါသာပွင့်သည့် အပင်အမျိုးအစားဟူ၍ နှစ်မျိုးတွေ့နိုင်ပါသည်။ မြန်မာ့သစ်ခွများသည် ရာသီချိန်တစ်ခုသာပွင့်လေ့ရှိပါသည်။ စီးပွားဖြစ်စိုက်ပျိုးရန်အတွက် ရာသီမရွေးပွင့်သည့်သစ်ခွ အမျိုးအစားများကိုသာ ရွေးချယ် စိုက်ပျိုးသင့်ပါသည်။\n\nမျိုးပွားခြင်း\n\nသစ်ခွကို မျိုးပွားရာ၌ အစာသိုကလှာင်သော ပင်စည်ပိုင်း (Pseudobulb) များအား ခွဲယူစိုက်ပျိုးခြ င်း (Division) အားဖြင့်လည်းကောင်း၊ ပင်စည်ထိပ်ပိုင်းအား ဖြတ်၍စိုက်ပျိုးခြင်း (Top Cutting) အားဖြင့်လည်းကောင်း သစ်ခွမျိုးစေ့များနှင့် အပင်၏အစိတ်အပိုင်းများကို ဓာတ်ခွဲခန်းအတွင်း အာဟာရပြင်ပေါ်တွင် ပိုးသန့်မွေးမြူခြင်း (Tissue culture) တို့ဖြင့် သစ်ခွကို မျိုးပွားစိုက်ပျိုးနိုင်ပါသည်။\nစိုက်ပျိုးမြေပြုပြင်ခြင်း \n\nသစ်ခွကိုမြေအိုး၊ ပလတ်စတစ်အိုး၊ သစ်သားခြင်းစသည်တို့တွင် ထည့်၍လည်းကောင်း ၊မြေချ၍ လည်းကောင်း၊ သစ်သားကိုင်းကိုအုန်းဆံပတ်၍လည်းကောင်း၊ သစ်ပင်တွင်ကပ်၍လည်းကောင်း စိုက်ပျိုးကြလေ့ရှိပါသည်။ ကတ်တဲလီယာ (Cattleya)၊ စင်ဗီဒီယမ် (Cymbidium)၊ ဒမ်ဒရိုဗီယမ် (Dendrobium)၊ အစရှိသည့် ဆင်ပိုဒီယယ် (sympodial) သစ်ခွများကို မြေအိုး၊ ပလတ်စတစ်အိုးများဖြင့် စိုက်ပျိုးကြလေ့ရှိကြပါသည်။ သစ်ခွသည် ရေအစိုဓာတ် ရရုံသာလိုအပ်ပြီး ရေအိုင်နေသည်ကို မနှစ်သက်ပါ။ ထို့ကြောင့် သစ်ခွစိုက်သည့်အိုးမှာ ရေထွက်ပေါက် များစွာရှိရပါမည်။ ရေထွက်ပေါက် မပိတ်စေရန် အိုးထဲတွင် အုတ်ခဲကျိုး၊ အိုးကွဲများခံပြီးနောက် ပျိုးခံ ပစ္စည်းများထည့်ပေးရပါမည်။ ပျိုးခံပစ္စည်းများအဖြစ်မီးသွေးခဲ၊ အုတ်ခဲကျိုး၊ အုန်းဆံဖတ်၊ သစ်ခေါက်ဖတ်စသည် တို့ကိုရောစပ်၍ ထည့်ပေးရပါသည်။ ဗင်ဒါ (Vanda)ကဲ့သို့ကသာ မိုနိုပိုဒီယယ် (monopodial) သစ်ခွများကို သစ်သားခြင်းတွင် ထည့်၍လည်းကောင်း၊ သစ်သားတိုင်များတွင် ကပ်၍ လည်းကောင်း စိုက်ပျိုးကြပါသည်။ သစ်သားခြင်းကို အသားပွပြီး အမြစ်တွယ်ရန် လွယ်ကူသော သစ်သားနှင့် ပြုလုပ်ရပါမည်။ သစ်သားခြင်းထဲတွင် ပျိုးခံပစ္စည်း ထည့်ပေးရန်မလိုအပ်ပါ။\n\nပင့်ကူသစ်ခွ (spider orchid)၊ အရိုးသစ်ခွ (stick orchid)၊ အရန်ဒါသစ်ခွ (Aranda) စသည့် မိုနိုပိုဒီယယ် (monopodial) သစ်ခွများကို များသောအားဖြ င့် မြေတွင်ချ၍ အခင်းလိုက် စိုက်ပျိုးလေ့ရှိပါသည်။ မြေတွင်ချ၍စိုက်ပျိူးထားသော သစ်ခွများအတွက် မြောင်းတူးပြီး အောက်ခြေတွင် မြေဆွေး၊ နွားချေးဆွေး၊ အုတ်ခဲကျိုး၊ အုန်းဆံဖတ်များထည့်ပြီး အပင်များကို စိုက်ပျိုးရပါမည်။ အပင်မြင့် တက်လာချိန်တွင် တန်းများပစ်၍ တိုင်ထောင်ပေးရမည်။\n\nသစ်ကိုင်းကို အုန်းဆံပတ်၍စိုက်ပျိုးရာတွင် ထုထောင်းပြီး သုံးလေးရက် ရေစိမ်ထားသည့် အုန်းဆံ များနှင့် သန့်စင်ထားသော သစ်ကိုင်းတွင် သစ်ခွအမြစ်များကို ရစ်ပတ်ချည်နှောင် စိုက်ပျိုး ရပါသည်။\n\nစိုက်ပျိုးပြုစုခြင်း\n\nသစ်ခွသည် စွတ်စိုထိုင်းမှိုင်းသော ရာသီဥတုကို နှစ်သက်သည်။ အမြစ်များသည် လေထဲမှ အစိုဓာတ်နှင့် အာဟာရဓာတ်တို့ကို စုပ်ယူစားသုံးကြပါသည်။ သစ်ခွကို နံနက်ခင်း နေရောင် ခြည် ကောင်းစွာရရှိပြီး လေဝင်လေထွက်ကောင်းစွာရရှိသောနေရာများတွင် ရွေးချယ် စိုက်ပျိုး သင့်ပါသည်။ သစ်ခွကို အိုးတွင်ထည့်၍ စိုက်ပျိုးရာ၌ အပင်ကို ပျိုးခံပစ္စည်းများ၏ အပေါ်ယံတွင်တင်၍ စိုက်ပျိုးရပါမည်။ သစ်သားခြင်းထဲထည့်၍ စိုက်ပျိုးရာတွင် အပင်ကို အမှီတစ်ခုခုရရန် တိုင်ထောင်၍ စိုက်ပျိုးရပါမည်။ သစ်ခွပင်အမြစ်စွဲပြီးသည့်နောက် ယင်းကြားခံတိုင်ကို ဖယ်ရှားပေးရပါမည်။ သစ်ခွပင် များကို နွေရာသီတွင် တစ်နေ့လျှင် ရေ  ၂ ကြိမ်ဖျန်းပေးရပါမည်။ သစ်ခွပင်ကြီးထွားမှု စတင်လာလျှင် လိုအပ်သော အစာအာဟာရကို နေ့စဉ်ကျွေးသွားရပါမည်။ သဘာဝမြဩဇာအဖြ စ် နွားချေး၊ ကြက်ချေးတို့ကို အမှုန့်လုပ်၍လည်းကကာင်း၊ သစ်ရွက်ခြောက်မှုန့်နှင့် အရိုးမှုန့်တို့ကို လည်းကောင်း သုံးစွဲကြပါသည်။ အင်ဩဂဲနစ်ဓာတ်မြေဩဇာကို အသုံးပြုရာတွင်သစ်ခွပန်းအများစုက ပြင်းအား လျော့နည်းသည့် အရွက်ဖျန်း ဓာတ်မြေဩဇာအရည်ဖြ င့် ပက်ဖျန်းလေ့ရှိပါသည်။\n\nပိုးမွှားရောဂါ ကာကွယ်နှိမ်နင်းခြင်း\n\nသစ်ခွပင်တွင် အများဆုံးကျရောက်တတ်သော ပိုးမွှားများမှာ ချိပ်ပိုး၊ ဆစ်ပိုး၊ ဝါဂွမ်းပိုး၊ မွှားပင့်ကူ၊ ပျ၊ ခရု၊ ပက်ကျိ စသည်တို့ဖြစ်ပါသည်။ ယင်းတို့ကို သင့်လျော်သော ပိုးသတ်ဆေး လက်ဖက်ရည်ဇွန်းတစ်ဇွန်းလျှင် ရေတစ်ဂါလံနှင့် ရောစပ်၍ လောင်းပေးရပါမည်။ သစ်ခွပင်များသည် အချိန်အခါမရွေး မှိုရာဂါ၊ ဗိုင်းရပ်စ်ရာဂါ၊ ဘတ်တီးရီးယားကရာဂါများ ကျရာက် တတ်ပါသည်။ ရောဂါပိုးများ ကျရောက်နေသည့် အပင်အစိတ်အပိုင်းများကို ဖြတ်တောက်ပစ်ရန်လိုပါသည်။ ကြိုတင်ကာကွယ်သည့်အနေဖြင့် မှိုသတ်ဆေးတစ်မျိုးမျိုးကို အပတ်စဥ် ဖျန်းပေးရပါမည်။"
  },
  {
    "Id": "01HN0T7H9ZKJ7KS592FXT1SGER",
    "Title": "ကြက်သွန်နီ မျိုးစေ့ထုတ်နည်း",
    "Date": "2022-12-21T12:25:00Z",
    "Author": "Aye Aye",
    "Content": "ကြက်သွန်နီသည် Allium မျိုးရင်းတွင်ပါဝင်ပြီး  သိပ္ပံအမည်မှာ (Allium Cepa) ဖြစ်သည်။ အပင်ပျော့ဖြစ်ပြီး  ပင်စည်အောက်ခြေတွင် ဥ အုသည်။  ကြက်သွန်ဖြူနှင့် မျိုးချင်းနီးစပ်၍ အာရှအလယ်ပိုင်းဒေသများတွင် ကြက်သွန်နီအရိုင်းများ ပေါက်တတ်ပါသည်။ မြန်မာနိုင်ငံတွင်စိုက်ပျိုးသော ကြက်သွန်နီမျိုးများမှာ ရွှေဖလားမျိုး၊ ဘောင်စောက်မျိုး၊ မင်းတုန်းဥမြွှာမျိုးဟူ၍ ရှိသည်။\nကြက်သွန်နီသည်လည်း မုန်လာဥနီလိုမျိုးပင် စစိုက်ချိန်မှ ပန်းပွင့်၊ အစေ့ထုတ်နိုင်သည်အထိ ဘဝစက်ဝန်းတစ်ခုပြီးမြောက်ရန်ဆိုပါက နှစ်ရာသီဖြတ်ကျော်ရသည်။ ထို့ကြောင့် ကြက်သွန်နီကို မျိုးစေ့ယူရန် စိုက်ခြင်းသည် ဥယူရန်၊ အပင်ပိုင်းကြီးထွားမှုယူရန် စိုက်ခြင်းနှင့် ကွဲပြားပါသည်။\n\nမျိုးရွေးချယ်ခြင်း\n\nမျိုးဥအသုံးပြု၍ ကြက်သွန်မျိုးစေ့ထုတ်လုပ်ရာတွင်  စိုက်သောမျိုးဥသည် မျိုးစေ့အရည်အသွေး၊ အထွက်နှုန်းပမာဏပေါ်တွင် တိုက်ရိုက်သက်ရောက်မှု ရှိသောကြောင့် အရည်အသွေး‌ကောင်းသော မျိုးဥများကို အသုံးပြုရန်လိုအပ်ပါသည်။( ဥပမာ- စစ်မှန်သော အရောင်အရည်အသေွး၊ ပုံသဏ္ဍာန်၊ အရွယ်အစား စသည်တို့ဖြစ်သည်။)\nကြက်သွန်မျိုးထုတ်ရာတွင် ပုံမှန်မျိုးစေ့မှ စစိုက်လျှင် နှစ်ရာသီဖြတ်ကျော်ရပါသည်။ ကောင်းစွာကြီးထွားပြီး‌သော မျိုးဥကိုစိုက်၍ မျိုးစေ့ထုတ်မည်ဆိုပါကမူ ၎င်းမျိုးဥသည် ပထမကြီးထွားရာသီကို ဖြတ်ကျော်ပြီးပြီဖြစ်သဖြင့် ဒုတိယကြီးထွားရာသီတစ်ဆင့်ကိုသာ ဖြတ်ကျော်ရန်လိုအပ်ပြီး စစ်မှန်သော မျိုးစေ့များကို ထုတ်လုပ်ပေးနိုင်မည်ဖြစ်သည်။ ဥများ ပြန်လည်နိုးထလာပြီး ပန်းပွင့်ခြင်း၊ အစေ့တည်ခြင်းတို့ကို လုပ်ဆောင်ပါသည်။\nမြေနေရာရွေးချယ်ခြင်း\n\nကြက်သွန်နီမျိုးစေ့ထုတ်လုပ်သူ‌တစ်ယောက်အနေဖြင့် ပထမဆုံးစဉ်းစားရမှာက စိုက်ပျိုးမြေ ရွေးချယ်ခြင်းဖြစ်သည်။\nမြေချဉ်ငန်ဓာတ် 6-7 pH ရှိသောမြေ၊ နုန်းမြေ၊ ရွှံ့နုန်းမြေတို့သည် အကောင်းဆုံးဖြစ်ထွန်းသည်။\nOrganic matter ကြွယ်ဝသော မြေသည် ကျန်းမာသန်စွမ်းသော မျိုးစေ့များ ထွက်ရှိစေပါသည်။\nစိုက်ပေါင်ဖော်ရန် ရွေးချယ်ထားသောမြေကို(၂-၃) ကြိမ် ထယ်ထိုး၊ ထွန်မွှေပေးပြီး နောက်ဆုံးထွန်မွှေချိန်တွင် နွားခေျး သို့မဟုတ် ကြက်ချေးထည့်ပြီး ပေါင်းစပ်မွှေပေးရပါမည်။\nစိုက်ပေါင်ဖော်၍ မျိုးထောင်ခြင်းက အပင်ပြုစုရ အဆင်ပြေစေပါသည်။\nမြေဩဇာကြွယ်ဝသော၊ ရောဂါကင်းသော၊ အလေ့ကျပေါက်ပင်ကင်းသော၊ အရင်ရာသီက ကြက်သွန်နီမစိုက်ထားသောမြေသည် အရည်အသွေးကောင်းသော မျိုးစေ့များကို ထုတ်လုပ်ပေးနိုင်မည်ဖြစ်သည်။\nကြက်သွန်နီဆက်တိုက်စိုက်ထားသော မြေသည် အမြစ်ပုပ်စေသော၊ ညှိုးစေသောသက်ရှိများ နားခိုရာမြေဖြစ်နေနိုင်သည်။ ထို့ကြောင့် မြေတစ်နေရာတည်း ဆက်တိုက်စိုက်ခြင်းကို ရှောင်ကြဉ်သင့်ပါသည်။\nသီးလှည့်စိုက်ခြင်းဖြင့် တွေ့ရလေ့ရှိသော ရောဂါများကိုလည်း လျှော့ချပေးနိုင်ပါသည်။ \nပိုးမွှားရောဂါကြိုတင်ကာကွယ်ခြင်း\n\nဖြတ်ထားသောဥများကို ရေ (၁၀) လီတာတွင် (၂၀) ဂရမ် bavistin (သို့) dithane M45 ဖေျာ်ထားသော ဖေျာ်ရည်၌ မစိုက်ခင် (၅-၁၀) မိနစ်ခန့်ကြာသည်အထိ စိမ်ပေးခြင်းဖြင့် မြေဆောင်ရောဂါများ ဥသို့တိုက်ခိုက်လာခြင်းကို ကာကွယ်ပေးနိုင်ပါသည်။\nထိုသို့ပြုလုပ်ခြင်းဖြင့် ဥတွင် မကြိုက်သောလက္ခဏာများရှိပါကလည်း ဖယ်ထုတ်နိုင်ပြီး   မျိုးသန့်စင်မှု မြင့်မားနိုင်ပါသည်။ \nစိုက်ပျိုးခြင်း\n\nသတိထားသင့်သော အချက်မှာ အစောပိုင်းကြီးထွားမှုကာလတွင် အပူချိန်နိမ့်လွန်းခြင်းသည် ရုတ်တရက် ပန်းပွင့်ခြင်းကို ဖြစ်စေနိုင်ခြင်းဖြစ်သည်။\nထိုကဲ့သို့ ရာသီဥတု၊ စိုထိုင်းဆ၊ အပူချိန်တို့သည် ‌အစေ့တည်ခြင်းနှင့် ရင့်ခြင်းတို့အပေါ်တွင် အရေးကြီးပါသည်။ ကြိုက်နှစ်သက်သောအခြေအနေဖြစ်မှသာ အရည်အသွေးကောင်းသော မျိုးစေ့များရရှိ၍ အထွက်ကောင်းမည်ဖြစ်ပါသည်။ \nမျိုးစေ့ယူရန်အတွက် မျိုးဥရွေးချယ်ရာတွင် အနည်းဆုံး (4-5) cmလုံးပတ်ရှိသော ဥများကိုရွေးချယ်သင့်ပါသည်။ ထိုအရွယ်အစားထက်သေးသောဥများကိုမူ ဥယူရန်အတွက်သာ ပြန်စိုက်သင့်ပါသည်။\nမျိုးဥအဖြစ် အသုံးပြုမည့် ကြက်သွန်ဥများကို ထိပ်ပိုင်း (3-5) mm/ သုံးပုံတစ်ပုံခန့် ပတ်လည်လိုက်ဖြတ်ပြီး အဥအတွင်းပိုင်းလက္ခဏာကို စစ်ဆေးကာ အလယ်အူတိုင် တစ်ခုသာလျှင်ရှိိသော ဥများကိုသာ အသုံးပြုသင့်ပါသည်။\nမြေဩဇာကျွေးခြင်းနှင့်ရေပေးခြင်း\n\nကြက်သွန်နီမျိုးထုတ်ရာတွင် မြေအခြေအနေပေါ် မူတည်၍ မြေသြဇာအသုံးပြုမှု ကွာခြားပါသည်။ သဲဆန်သော မြေများတွင် နွားချေးကိုပို၍ အသုံးပြုရသည်။\nမြေခံအနေဖြင့် တစ်ဧကအတွက် ယူရီးယား(N) 26 kg : တီစူပါ(P) 144 Kg : ပိုတက်ရှ်(K) 19 Kg လိုအပ်ပါသည်။\nမြေခံအနေနှင့် မြေဩဇာထည့်ရာတွင် စိုက်ပေါင်အမြင့်၏ ၃ ပုံ - ၁ ပုံ အမြင့်တွင် ထည့်သင့်ပါသည်။\nပင်ကြား (၁၂)လက်မ၊ တန်းကြား (၁၈-၂၄) လက်မ အကွာအဝေးဖြင့် ကြက်သွန်ဥများကို စိုက်နိုင်ပြီး ရေသွင်းပေးရပါသည်။\nမြန်မာနိုင်ငံ၌ ကြက်သွန်မျိုးစေ့ထုတ်သူများကတော့ ၎င်းထက်ကျဉ်းသော အကွာအဝေးဖြင့် စိုက်နေသည်ကို တေွ့ရသည်။\nသာမန်အားဖြင့် တစ်ပတ်လျှင် တစ်ကြိမ်သာ ရေသွင်းပေးရပါသည်။ \nပေါင်းနှိမ်နင်းခြင်း\n\nမျိုးဥများ စတင်စိုက်ချိန်မှစ၍ အခင်းထဲတွင် ပေါင်းရှင်းအောင်ထားထားခြင်းဖြင့် ကြက်သွန်ဥသည် အာဟာရယှဉ်ပြိုင်စားသောက်နေရသော အန္တရာယ်မှ ရှောင်ရှားနိုင်ပြီး အရည်အသွေးပြည့်ဝသော မျိုးစေ့များ ထုတ်ပေးနိုင်မည်ဖြစ်သည်။\nစိုက်ပြီး (၂၅) ရက်ခန့်တွင် တစ်ကြိမ်၊ (၄၅) ရက်ခန့်တွင် တစ်ကြိမ် စသည်ဖြင့် ‌လက်‌ပေါင်းလိုက်ခြင်း/ပေါင်းနှိမ်နှင်းခြင်းဖြင့် ပန်းပွင့်အားကောင်းစေပါသည်။\nမျိုးစေ့ထုတ်စိုက်ခင်းထဲတွင် လိုအပ်သလို မျိုးကွဲများ၊ ပေါင်းမြက်များ၊ ရောဂါကျရောက်နေသော အပင်များကို စစ်ဆေး၊ ဖယ်ရှားခြင်းဖြင့် မျိုးယူရာတွင် မျိုးရောခြင်းကို ရှောင်ရှားနိုင်မည်ဖြစ်သည်။\nအဝါရောင်ဖြစ်နေသော၊ ပိန်ရှည်နေသောအပင်တို့ကိုလည်း ဖယ်ရှားပေးရမည်။ ယင်းကဲ့သို့ စစ်ဆေးဖယ်ရှားခြင်းကို ပင်ပိုင်းကြီးထွားချိန်၊ ပန်းပွင့်ချိန်၊ ရိတ်သိမ်းချိန် စသည့်အဆင့်တို့တွင် လုပ်ပေးရပါမည်။\nသတိပြုသင့်သည့်အချက်များ\n\nအကျိုးပြုအင်းဆက်များ၊ ပျားများမှတဆင့် ပင်ကြားဝတ်မှုန်ကူးခြင်းက ကြက်သွန်ဥမျိုးများကို အရောင်အပြောင်းအလဲရှိစေနိုင်သည်။\nမျိုးထုတ်ရာတွင် ဗီဇထပ်တူကျသောမျိုးရရှိရန် အရေးကြီးခြင်းကြောင့် အခြားမျိုးများနှင့် မျိုးရောခြင်း ရှောင်ရှားရန်  အနည်းဆုံး (500) မီတာ အကွာအဝေးထားစိုက်ရန် လိုအပ်ပါသည်။\nဥများ စိုက်ပီး အအေးဓာတ်ဖမ်းလာခြင်းသည် ကောင်းစွာပန်းပွင့်ခြင်းကို ဖြစ်စေပါသည်။\nလုံးဝပန်းပွင့်ချိန်တွင် နေရောင်ခြည်အပြည့်အဝရခြင်းက ဝတ်မှုန်ကူးပေးသော အင်းဆတ်များကို နှိုးဆွနိုင်ခြင်းကြောင့် ပင်ခြားဝတ်မှုန်ကူးခြင်းကိုကောင်းစေကာ အစေ့တည်စေပါသည်။ ( 65°F - 95°F အပူချိန်သည် အစေ့တည်ရန် အကောင်းဆုံးဖြစ်သည်။)\nပန်းပွင့်ချိန်နှင့် အစေ့တည်ချိန်တွင် အပေါ်မှ ရေဖျန်းပေးခြင်းသည် ရောဂါကျရောက်မှုကို ပိုများစေပါသည်။ ထို့ကြောင့် ပန်းပွင့်ချိန်တွင် အပေါ်မှ sprinkler နှင့် ရေဖျန်းခြင်းကို ရှောင်ကြဉ်သင့်ပါသည်။\nအပင်မှ ပန်းခိုင်ထွက်လာပြီဆိုပါက အလွယ်တကူ ကျိုးလွယ်နိုင်သောကြောင့် လေကြမ်းများတိုက်ခိုက်ခြင်းကို ကာကွယ်နိုင်ရန် လေကာများ ဘေးပတ်လည်တွင် ထားသင့်ပါသည်။\nတိရစ္ဆာန်များ ဝင်ရောက်ခြင်းကိုလည်း ကာကွယ်ရပါမည်။\nရိတ်သိမ်းခြင်း\n\nကြက်သွန်နီအပွင့်မှာ  လုံးဝိုင်း၍ ထီးပုံသဏ္ဌာန်ရှိပြီး ပန်းခိုင်တွင် ကြယ်ပုံပန်းပွင့်အဖြူလေးများ ပွင့်ပါသည်။\nပန်းပွင့်များ သန္ဓေအောင်ပြီး (၃-၄) ပတ်ခန့်တွင် ရင့်လာပြီး ခြောက်လာပါသည်။\nပန်းခိုင်ချိုးရန် အကောင်းဆုံးအချိန်သည် ပန်းခိုင်ရှိ (၅၀)ရာခိုင်နှုန်းသော အစေ့တို့ ကွဲလာသောအချိန်ဖြစ်သည်။\nသို့မဟုတ်ပါက အစေ့များကြေွကျပြီး လေလွင့်ဆုံးရှုံးမှုများ ဖြစ်လာနိုင်ပါသည်။\nအပင်အကုန်လုံး တပြေးညီရင့်ချိန်မညီညာလျှင် (၃-၄)ကြိမ်ခွဲ၍ ချိုးဖို့လိုပါသည်။\nအခြောက်ခံခြင်းနှင့်သိုလှောင်ခြင်း\n\nချိုးလာသောပန်းခိုင်များကို အရိပ်အောက်တွင် အခြောက်ခံသင့်ပါသည်။\nအခြောက်ခံထားသောပန်းခိုင်မှ ပန်းပွင့်များကို ခြေွရာတွင် မျိုးစေ့များကို မထိခိုက်စေဘဲ သင့်လေျာ်စွာခြေွပေးပြီး အခြောက်ခံရပါမည်။\nလက်ဖြင့်ပွတ်၍သော်လည်းကောင်း၊ ဝါးတုတ်တို့ဖြင့်ညင်ညင်သာသာ ရိုက်၍သော် လည်းကောင်း ခြေွနိုင်ပါသည်။ တုတ်များဖြင့်ကြမ်းကြမ်းပုတ်ခြေွခြင်းက အစေ့များကွဲခြင်း ဖြစ်စေနိုင်သောကြောင့် ရှောင်ကြဉ်သင့်ပါသည်။  \nအရိပ်ထဲတွင် (၈-၁၀)နာရီကြာ ဖန့်အောင် အခြောက်ခံပြီးမှ နေရောင်နှင့်တိုက်ရိုက် အခြောက်ခံသင့်ပါသည်။\nနေရောင်ခြည်အောက်တွင် လှန်းမည်ဆိုပါက မနက်ပိုင်း (၈-၁၂)နာရီ နှင့် မွန်းလွဲပိုင်း (၃-၅) နာရီအချိန်တို့တွင်သာ လှန်းသင့်ပါသည်။\nနေ့လယ်ပိုင်း (၁၂-၃)နာရီကြားတွင် နေရောင်ခြည် ပြင်းအားများသောကြောင့် မျိုးစေ့၏ ရှင်သန်နိုင်မှု၊ အညှောက်ပေါက်နိုင်မှုကို ထိခိုက်နိုင်၍ ထိုအချိန်ကာလအပိုင်းအခြားတွင် လှန်းခြင်းကို တတ်နိုင်သမျှ ရှောင်ကြဉ်သင့်ပါသည်။ (မနက်ပိုင်းမှ ညနေပိုင်းထိ ဆက်တိုက်နေပူလှန်းထားခြင်းသည် အညှောက်ပေါက်ခြင်းကို ထိခိုက်စေသည်။)\nအခြောက်ခံပြီးပါက ကျန်းမာသန်စွမ်းသော၊ ရှင်သန်အားကောင်းသောမျိုးများရရှိရန် ရောဂါကျသောမျိုး၊ မအောင်သောမျိုး၊ ကြေနေသောအစေ့၊ ကွဲပြားသောမျိုးစေ့များကို ဖယ်ထုတ်ထားဖို့လိုပါသည်။\nအညာဒေသတွင် ဆန်ကော၊ ဆန်ကာများ အသုံးပြု၍ ၎င်းခြေွထားသော အစေ့များကို ပြာ၍/လှေ့၍ သန့်စင်ထားကြပါသည်။\nမျိုးစေ့များကို နောက်ရာသီစိုက်ချိန်အထိ ထိန်းသိမ်းထားရမည်ဖြစ်သောကြောင့် သင့်လျော်စွာ သိုလှောင်ထားဖို့ လိုအပ်ပါသည်။\nမျိုးစေ့များ အစိုဓာတ်များနေချိန် ထုပ်ပိုးထားပါက လျင်မြန်စွာ ရှင်သန်နိုင်စွမ်းကျသွားတတ်ပါသည်။\nအချိန်ကာလတို သိုလှောင်ရန်အတွက် မျိုးစေ့များကို အစိုဓာတ် (၇-၈) ရာခိုင်နှုန်းအထိ လျှော့ချပြီး ထုပ်ပိုးထားနိုင်ပါသည်။ ကာလကြာရှည်စွာ သိုလှောင်မည်ဆိုပါကမူ အစိုဓာတ် (၆) ရာခိုင်နှုန်းထိလျှော့ချပြီး အစိုဓာတ်ကာကွယ်နိုင်‌သောအိတ်ဖြင့် ထုပ်ပိုးပြီး အေးမြခြောက်သွေ့သောနေရာတွင် သိမ်းဆည်းထားသင့်ပါသည်။ (40-60°F) အပူချိန် နှင့်  (40% အောက်) အစိုဓာတ်တို့တွင် သိုလှောင်နိုင်ပါသည်)\nမျိုးစေ့များသည် လေထုထဲမှ အစိုဓာတ်များကို စုပ်ယူနိုင်သောကြောင့် လေလုံသောအိတ်များဖြင့် ထုတ်ပိုးထားသင့်ပါသည်။\ncaptan (သို့) Thiram စသည့်မှိုဆေးများဖြင့် ကြက်သွန်မျိုးစေ့များကို လူးနယ်ပေးထားသင့်ပါသည်။"
  },
  {
    "Id": "01HN0T7HE98EZ0RZY20VEMSMVD",
    "Title": "ဘက်စုံအသုံးဝင်တဲ့ နှမ်းရွက် စိုက်ပျိုးပြုစုခြင်း",
    "Date": "2022-12-10T15:00:00Z",
    "Author": "ဇင်ထူးနိုင်",
    "Content": "အင်္ဂလိပ်အမည် - Perilla Leave, Beefsteak plant, Chinese Basil \nသိပ္ပံအမည် - Perilla frutescens \nနှမ်းရွက်ဆိုလို့ ကျွန်တော်တို့ မြန်မာ့ရိုးရာမုန့်တွေမှာ ထည့်သွင်းအသုံးပြုကြတဲ့ နှမ်းစေ့ထုတ်ပေးတဲ့ နှမ်းပင်ရဲ့ အရွက်တွေကို ပြောတာမဟုတ်ပါဘူး။ ဒီနှမ်းရွက်ဟာ ကိုရီးယားရုပ်ရှင်တွေ ဇာတ်လမ်းတွဲတွေထဲမှာ အသားကင်တွေကို ဆလပ်ရွက်‌ကဲ့သို့ ထုပ်ပြီးစားကြသလို ထမင်းလိပ်ပြုလုပ်ရာမှာလည်း ထည့်သွင်းအသုံးပြုကြတဲ့ အရွက်ကိုဆိုလိုတာဖြစ်ပါတယ်။ ဒါ့ကြောင့် ကိုရီးယားနှမ်းရွက်ဆိုပြီးတော့လည်း ခေါ်ဆိုကြပါတယ်။\n\n\n\nအရွက်ရဲ့ အပေါ်ဘက်ဟာ စိမ်းစိုနေပြီး အရွက်အောက်ဘက်မှာတော့ အမွှေးကြမ်းတွေ ရှိတာဖြစ်ပါတယ်။ ၎င်းမှာ စူးရှရှနဲ့မွှေးတဲ့ အနံ့အသက်လည်း ရှိပါတယ်။ ဒါကြောင့်ပဲ နှမ်းရွက်တွေကို ငါးဟင်း၊ ထမင်း၊ တန်ပူရာနဲ့ ဆာရှိမိ ဟင်းလျာတွေမှာ အနံ့အသက်ကောင်းမွန်စေဖို့အတွက် အသုံးပြုကြတာ ဖြစ်ပါတယ်။ ကျွန်တော်တို့ မြန်မာနိုင်ငံမှာလည်း တွင်တွင်ကျယ်ကျယ် စားသုံးနေကြသလို ဈေး ကောင်းရတဲ့ အရွက်လည်းဖြစ်ပါတယ်။  \n\nသူ့ရဲ့မူရင်းဒေသကတော့ ဟိမဝန္တာတောင်တန်းတွေနဲ့ အရှေ့တောင်အာရှဒေသတွေပဲ ဖြစ်ပါတယ်။ နှမ်းရွက်ကို အာရှနိုင်ငံတွေမှာတော့ ဟင်းလျာတွေချက်ပြုတ်ရာမှာ ဟင်းခတ်အမွှေးအကြိုင်အနေနဲ့ သာမက ဆေးဖက်ဝင်အပင်အနေနဲ့ရော အစားအစာတွေမှာ အရောင်အဆင်းအတွက်ရောပါ အသုံး ပြုကြတာဖြစ်ပါတယ်။ ဒီအပင်ဟာ Lamiaceae မျိုးရင်းဝင်အပင်ဖြစ်ပြီး တစ်ရာသီခံပင်လည်း ဖြစ်ပါတယ်။ \n\nဒီအပင်ဟာ ကြီးထွားမှုမြန်ဆန်ပြီး အမြင့်အားဖြင့် ၃ ပေနဲ့ အကျယ်အားဖြင့် ၁ ပေခွဲခန့်အထိ ကြီးထွားနိုင်တာ ဖြစ်ပါတယ်။ နှမ်းရွက်အပင်တွေဟာ အပူဒဏ်နဲ့ မိုးခေါင်မှုဒဏ်ကို အသင့်တင့် ခံနိုင် ရည်ရှိတဲ့ အပင်တွေဖြစ်ပါတယ်။ နေရောင်ခြည် ကောင်းစွာရရှိပြီး အစိုဓာတ်အနည်းငယ်ရရှိရုံနဲ့ ကောင်းစွာဖြစ်ထွန်းနိုင်တာ ဖြစ်ပါတယ်။\n\nမြေပြင်ခြင်း\n\nအော်ဂဲနစ်ဓာတ်ကြွယ်ဝပြီး ရေဆင်းအားကောင်းတဲ့ မြေနေရာကို ကြိုက်နှစ်သက်တာ ဖြစ်ပါတယ်။\nအကယ်လို့ စိုက်ပျိုးမယ့် မြေနေရာဟာ သဲဆန်နေတယ် ရွှံ့စေးဆန်နေတယ်ဆိုရင်တော့ မြေဆွေး၊ သစ်ဆွေးမြေသြဇာ၊ အုန်းဆံမှုန့် စတာတွေထည့်ပြီး ပြင်ဆင်ထားသင့်ပါတယ်။ \nစိုက်ပျိုးခြင်း\n\nမျိုးစေ့ကနေ စိုက်ပျိုးနိုင်သလို ပင်စည်ကို ဖြတ်ပြီး (Stem Cutting) နဲ့လည်း မျိုးပွားစိုက်ပျိုးနိုင်တာ ဖြစ်ပါတယ်။ အိုးနဲ့လည်း စိုက်ပျိုးနိုင်သလို ပြုစုထိန်းသိမ်းရတာလည်း လွယ်ကူတဲ့အပင်ဖြစ်ပါတယ်။\nနှမ်းရွက်ပင်တွေရဲ့ မျိုးစေ့ဟာ အပင်ပေါက်ဖို့အတွက် အလင်းရောင်လိုအပ်တာကြောင့် ၎င်းတို့ကို ခပ်နက်နက်စိုက်တာမျိုး ဖုံးအုပ်ထားတာမျိုး မပြုလုပ်သင့်ပါဘူး။ မျိုးစေ့တွေကို ကျင်းတူးပြီးစိုက်ပျိုးနိုင်သလို ကြဲပက်ပြီးတော့လည်း စိုက်ပျိုးနိုင်ပါတယ်။\nကျင်းတူးပြီးစိုက်မယ်ဆိုရင်တော့ အနက်အားဖြင့် ၁ မီလီမီတာ လောက်သာရှိသင့်တာ ဖြစ်ပါတယ်။ ကြဲပက်ပြီးစိုက်မယ်ဆိုရင်တော့ မျိုးစေ့ကြဲပြီးတဲ့နောက် ထွန်ခြစ်နဲ့ ခပ်ဖွဖွလေးဆွဲပြီး ပြန်ဖုံးပေးနိုင်ပါတယ်။\nအပင်ပေါက် မြင့်မားစေဖို့အတွက် အဓိကကျတဲ့သော့ချက်တွေကတော့ အလင်းရောင်နဲ့ အစိုဓာတ် တသမတ်တည်းရှိနေဖို့ ဖြစ်ပါတယ်။ ဒါ့ကြောင့် မျိုးစေ့ကြဲထားပြီးပြီဆိုရင် တစ်နေ့လျှင်တစ်ကြိမ် ရေလောင်းပေးဖို့လိုအပ်ပြီး မြေဆီလွှာ ခြောက်သွေ့သွားခြင်းမရှိအောင် ဂရုပြုသင့်ပါတယ်။\nမျိုးညှောက်ပေါက်ချိန်ဟာ ၂ ပတ်ကနေ ၄ ပတ်လောက်အထိ ကြာနိုင်ပါတယ်။ မျိုးစေ့‌တွေဟာ အပူချိန် ၂၀ ဒီဂရီစင်တီဂရိတ် နဲ့ ဝန်းကျင်မှာဆိုရင် အပင်ပေါက်တာ မြန်မှာဖြစ်ပါတယ်။\nရွှေ့ပြောင်းစိုက်ပျိုးခြင်း\n\nယေဘုယျအားဖြင့်တော့ ပျိုးပင်တွေမှာ ပထမဆုံးအရွက်အစစ်ထွက်ရှိပြီး အမြင့်အားဖြင့် ၅ - ၁၀ စင်တီမီတာခန့် ရောက်ပြီဆိုပါက ‌‌ရွှေ့ပြောင်းစိုက်ပျိုးနိုင်ပြီ ဖြစ်ပါတယ်။\nပျိုးပင်တွေကိုတော့ အရွယ်အစားပေါ်မူတည်ပြီး ၆ - ၁၂ လက်မ ခြားပြီး စိုက်ပျိုးနိုင်ပါတယ်။\nနွေရာသီလို ပူပြင်းတဲ့ ကာလမျိုးမှာဆိုရင်တော့ ရေကိုဂရုတစိုက် လောင်းပေးဖို့လိုအပ်ပါတယ်။\nအာဟာရအနေနဲ့ကတော့ နိုက်ထရိုဂျင် ပါဝင်မှုများတဲ့ မြေသြဇာတွေနဲ့ ရေပျော်မြေသြဇာတွေကို ထည့်ပေးလို့ရပါတယ်။\nမြေဆီလွှာအစိုဓာတ် ထိန်းထားနိုင်ဖို့အတွက် ၂ - ၃ လက်မခန့် မြေဖုံး (mulching) ပေးဖို့လည်း လိုအပ်ပါတယ်။ မြေဖုံးပေးခြင်းဖြင့် ပေါင်းပင် ပေါက်ရောက်မှုကိုလည်း ကာကွယ်ပေးနိုင်မှာ ဖြစ်ပါတယ်။ \nပိုးမွှားရောဂါ\n\nကျရောက်တတ်တဲ့ အဖျက်ပိုးနဲ့ ရောဂါတွေကတော့ ပျပိုး၊ ယင်ဖြူ၊ မွှားပင့်ကူနီ၊ ခါရိရောဂါ၊ ဒေါင်းနီးရွက်ခြောက်ရောဂါ စတာတွေ ဖြစ်ပါတယ်။\nနှမ်းရွက်တွေကို ခန့်မှန်းခြေအားဖြင့် သက်တမ်း ၈၀ - ၉၅ ရက်ခန့် အမြင့်အားဖြင့် ၆၀ စင်တီမီတာ ရောက်ပြီဆိုလျှင် ခူးဆွတ်ရိတ်သိမ်းလို့ရပြီ ဖြစ်ပါတယ်။\nပုံမှန်အားဖြင့်တော့ အရွက်တွေဟာ စားသုံးဖို့အတွက် လုံလောက်တဲ့အရွယ်အစား ရောက်ပြီဆိုရင်ကို ခူးဆွတ်ရပြီလို့ သတ်မှတ်နိုင်ပါတယ်။\nအရွက်တွေကို ခူးဆွတ်ပြီးမကြာခင်မှာပဲ စားသုံးနိုင်တာ ဖြစ်ပါတယ်။ \nကျန်းမာရေးအကျိုးကျေးဇူးများ\n\nနှမ်းရွက်မှာဆိုရင် ဘီတာကယ်ရိုတင်း (Beta-carotene) ဓာတ်တွေ မြင့်မားစွာ ပါဝင်နေတဲ့အပြင် ဘီတာမင် အီး၊ ရိုင်ဗိုဖလာဗင် (riboflavin)၊ ဖောလစ်အက်ဆစ်၊ အက်စ်ကောဘစ် အက်စစ် (ascorbic)၊ ကယ်လ်စီယမ်၊ အိုင်းယွန်း၊ ပရိုတင်းဓာတ်တွေလည်း ပါဝင်နေတာ ဖြစ်ပါတယ်။\nဒါ့အပြင် အရွက်တွေမှာ ဓာတ်တိုးဆန့်ကျင်ပစ္စည်း ဖီနိုလစ်ဒြပ်ပေါင်းတွေနဲ့ (phenolic compounds)နဲ့ sitosterol ဆိုတဲ့ ဓာတ်တွေပါဝင်နေပြီး ရောင်ရမ်းမှုနဲ့ ဘက်တီးရီးယားပိုးမွှားတွေကို ဆန့်ကျင်တိုက်ဖျက်ပေးနိုင်တဲ့ luteolin ဆိုတဲ့ ဓာတ်တွေလည်း ပါဝင်နေတာ ဖြစ်ပါတယ်။"
  },
  {
    "Id": "01HN0T7HMBR0TJMQG9FP92JKDE",
    "Title": "ချင်း (ဂျင်း) စိုက်ပျိုးခြင်းနည်းလမ်းများ (၂)",
    "Date": "2022-12-08T13:00:00Z",
    "Author": "အစိမ်းရောင်လမ်း",
    "Content": "ချင်း(ဂျင်း) စိုက်ပျိုးခြင်းနည်းလမ်းများထဲက မြေပြင်ခြင်း၊ စိုက်သင့်သည့် ပင်ကြား တန်းကြား အနေအထားနှင့် မျိုးတက်နှုန်းထား၊ ရေသွင်းပေးရမည့်အချိန်များအကြောင်းနှင့် မြေဆီလွှာကောင်းမွန်အောင် ပြုပြင်ဆောင်ရွက်ပေးခြင်းအကြောင်းများကို အပိုင်း(၁)တွင် ဖော်ပြခဲ့ပြီးဖြစ်ပါသည်။ အောက်ပါလင့်တွင် ဝင်ရောက်ဖတ်ရှုနိုင်ပါသည်။\n\nhttps://greenwaymyanmar.com/posts/Ginger_Farming\n\nနောက်ထပ်လိုအပ်ချက်များအကြောင်းကို ယခု အပိုင်း(၂)တွင် ဆက်လက်ဖော်ပြပေးသွားပါမည်။\n\n\n\n(င) မြေဆွခြင်း/ ဘောင်တင်ခြင်း \n\nမိုးရွာခြင်း (သို့) ရေသွင်းခြင်းများကြောင့် ဖြစ်ပေါ်လာသောမြေဆီလွှာမာကြောခြင်းကို ပြုပြင်ရန်အတွက်  မြေဆွခြင်းကို မဖြစ်မနေပြုလုပ်ပေးရမည်။ \n\nထိုသို့ပြုလုပ်ပေးခြင်းဖြင့် ပေါင်းပင်ကြီးထွားမှုကို ထိန်းချုပ်ပေးခြင်း၊ မြေဆီလွှာအစိုဓာတ်ကို ထိန်းထားပေးခြင်း၊ မြေဩဇာများကို မြေဆီလွှာနှင့် နှံ့စပ်စွာရောစပ်စေခြင်း၊ ပင်ပွားအရေအတွက်များခြင်း၊ ဂျင်းတက်များကို ကောင်းစွာကြီးထွားစေနိုင်ခြင်း၊ အမြစ်ကြီးထွားမှုအတွက် လုံလောက်သော လေဝင်လေထွက်ကောင်းခြင်း၊  အမြစ်များကို အင်းဆက်ပိုးမွှားများဖျက်ဆီးခြင်းမှ ကာကွယ်ပေးခြင်း စသော အကျိုးများရရှိမည်။\n\nမြေဆွခြင်းကို ပေါင်းရှင်းခြင်း၊ မြေဖုံးခြင်းတို့ ပြုလုပ်ချိန်တွင် တစ်ခါတည်းပြုလုပ်နိုင်သည်။ မြေသြဇာ ကျွေးပြီးချိန်တိုင်းတွင်လည်း ပြုလုပ်ရမည်။ ပထမအကြိမ် မြေဆွ/ ဘောင်တင်ခြင်းကို စိုက်ပျိုးပြီး ၄၅ မှ ၉၀ ရက် အတွင်းပြုလုပ်ပြီး ဒုတိယအကြိမ် ဘောင်တင်ခြင်းကို စိုက်ပြီး ၁၃၅ ရက်တွင် ပြုလုပ်ရမည်။ နောက်ဆုံးအကြိမ် မြေဆွ/ ဘောင်တင်ချိန်တွင် ဘောင်၏အမြင့်မှာ ၁ ပေခွဲ ဖြစ်ရ မည်။ ဘောင်တင်ရာတွင် အသုံးပြုသော ပစ္စည်းကိရိယာများနှင့် ဂျင်းတက်များကို မထိခိုက်စေရန် ဂရုစိုက်ရမည်။  \n\n(စ) မြေဖုံးခြင်း\n\nမြေဖုံးခြင်းသည် ပေါင်းပင်ပေါက်ရောက်မှုကို လျော့နည်းစေပြီး မြေဆီလွှာအစိုဓာတ်ကို ထိန်းသိမ်းပေးသည့်အပြင် မြေဆီလွှာအတွက် အော်ဂဲနစ်ပစ္စည်းများကိုလည်း ထောက်ပံ့ပေးသည်။ မြေဖုံးခြင်းကို စိုက်ပျိုးပြီး ၄ ပတ်မှ ၆ ပတ်တွင် ပြုလုပ်ပေးရမည်။\n\nစီးပွားဖြစ် ဂျင်းစိုက်ပျိုး ထုတ်လုပ်ရာတွင် ကောက်ရိုး၊ စပါးခွံနှင့် အခြားသောသစ်စိမ်းမြေဩဇာများကို တစ်ဧကလျှင် ၅ တန်နှုန်းသုံးကာ မြေဖုံးပေးသင့်သည်။ \n\nထို့နောက် ဓာတ်မြေသြဇာကျွေးပြီးချိန်တိုင်း တစ်ဧကလျှင် ၂ တန်နှုန်းဖြင့် ထပ်ကာထပ်ကာ မြေဖုံးပေးရမည်။ မြေဖုံးရာတွင် မိမိအသုံးပြုသည့် ပစ္စည်းရရှိနိုင်မှုပေါ်မူတည်၍ အသုံးပြုမည့်ပမာဏကို ချိန်ဆအသုံးပြုနိုင်သည်။ မြေဖုံးရာတွင် အသုံးပြုသည့်ပစ္စည်းများသည် ပိုးမွှားများ၊ ရောဂါများ၊ ဓာတုပစ္စည်းများနှင့် ပေါင်းပင်များ ကင်းစင်နေရမည်။ ရေဝပ်သောမြေနှင့် ရွှံ့စေးပါဝင်မှုမြင့်မားသောမြေများတွင် မြေဖုံးခြင်းကို ရှောင်ကြဉ်သင့်သည်။\n\n(ဆ) ပေါင်းမြက်နှိမ်နင်းခြင်း\n\nဂျင်းပင်သည် ကနဦးကြီးထွားနှုန်း နှေးကွေးသောကြောင့် ပေါင်းပင်များ လျင်မြန်စွာကြီးထွားမှုကို ဖြစ်စေနိုင်သည်။ ပေါင်းမြက်နှိမ်နင်းရာတွင် လူလုပ်အားဖြင့်သော်လည်းကောင်း၊ စက်ကိရိယာငယ်များ သုံး၍သော်လည်းကောင်း နှိမ်နင်းနိုင်သည်။\n\nပေါင်းပင်ကြီးထွားမှုပေါ် မူတည်၍ ပေါင်းရှင်းခြင်းကို ၂ ကြိမ် မှ ၃ ကြိမ် ပြုလုပ်သင့်သည်။ \nမြေဖုံးခြင်းသည် ပေါင်းပင်ကြီးထွားမှုကို ဟန့်တားပေးနိုင်သည့်အပြင် သီးနှံဖြစ်ထွန်းမှု၊ ကြီးထွားမှုနှင့် အထွက်နှုန်းတို့ကို တိုးစေ သည်။ \nအနက်ရောင်ပလတ်စတစ်များဖုံးအုပ်ခြင်းသည်လည်း ပေါင်းပင်များကို နှိမ်နင်းရာတွင် ထိရောက်မှုရှိသည်။ \nစိုက်ပျိုးပြီး ၄၅ ရက် (၁ လခွဲ) အကြာတွင် ပထမအကြိမ်ပေါင်းရှင်းပြီး ဒုတိယအကြိမ်ပေါင်းရှင်းခြင်းကို စိုက်ပျိုး ပြီး ၁၂၀-၁၃၅ ရက် (၄ လ မှ ၄ လခွဲ) အကြာတွင် ပြုလုပ်ရမည်။ \nဓာတုပေါင်းသတ်ဆေးများ အသုံးပြု၍ နှိမ်နင်းနိုင်သော်လည်း လူ နှင့် မြေ၊ ရေ ပတ်ဝန်းကျင်ကို ဆိုးကျိုးသက်ရောက်စေနိုင်သဖြင့် အထူးသတိပြုသင့်ပါသည်။\nအသုံးများသော ဓာတုပေါင်းသတ်ဆေးများမှာ အာထရာဇင်း (Atrazine)၊ ဂလိုင်ဖိုဆိတ် (Glyphosate) တို့ ဖြစ်သည်။\nပေါင်းသတ်ဆေးဖျန်းပြီးပါက မြေကြီးကို သစ်စိမ်းမြေဩဇာ (သို့) ကောက်ရိုးတို့ဖြင့် ဖုံးအုပ်ထားရမည်။ \n(ဇ) သီးညှပ်စိုက်ပျိုးခြင်းနှင့် အရိပ်ရပင်များ စိုက်ပျိုးခြင်း \n\nဂျင်းကို သီးညှပ်စိုက်ပျိုးခြင်း (သို့) သစ်တောပင်နှင့် ရောနှောစိုက်ပျိုးခြင်းဖြင့် အရည်အသွေးနှင့် အထွက်နှုန်းကို တိုးစေသည့်အပြင် အရိပ်ရသီးနှံမှ အပိုဝင်ငွေကိုလည်းရရှိစေကာ၊ ဂျင်းမျိုးတက်နှုန်းထားကိုလည်း လျှော့ချနိုင်ပါမည်။ \n\nဂျင်းစိုက်ခင်းတွင် ပဲစင်းငုံသီးညှပ်စိုက်ခြင်းသည် ဂျင်းပင်အတွက် အရိပ်ရစေရုံသာမက ပဲမျိုးနွယ်ဝင်ဖြစ်သောကြောင့် လိုအပ်သော နိုက်ထရိုဂျင်ဓာတ်ကိုပါ ရရှိစေနိုင်သည်။ အရိပ် ၃၀ % ရရှိ စေရန် ဂျင်း ၄ တန်းလျှင် ပဲစင်းငုံ ၁ တန်းဖြင့် သီးညှပ်စိုက်ပျိုးနိုင်သည်။ အခြားအရိပ်ရစေနိုင်သော ပြောင်း၊ သရက်၊  ထောပတ်၊ ငှက်ပျော၊ သင်္ဘော၊ အုန်း၊ ကော်ဖီ စသည့် နှစ်ရှည်ပင်များနှင့် သီးနှံပင်များကိုလည်း တွဲဖက်စိုက်ပျိုးနိုင်သည်။ တောင်တန်းဒေသများတွင် သစ်တောနှင့် ရောနှောစိုက်ပျိုးခြင်းစနစ်သည် ဂျင်းအတွက် အထူးသင့်တော်ပြီးအရိပ်ရရှိစေသည့်အပြင် ရေရှည်စိုက်ပျိုးထုတ်လုပ်နိုင်ရန်အတွက်  အထောက်အပံ့ဖြစ်စေသည်။ \n\nထို့အပြင် ဂျင်းသည် မြေကြီးအတွင်းမှ အစာအာဟာရများကို အလွန်အကျွံစားသုံးသည့်အတွက် ဂျင်းတစ်မျိုးတည်းကို မြေကွက်တစ်ကွက်ပေါ်တွင် နှစ်စဉ်ဆက်တိုက် မစိုက်ပျိုးသင့်ပါ။ ထိုသို့ပြုလုပ်ပါက မြေဆီသြဇာခမ်းခြောက်ခြင်းများဖြစ်နိုင်ပြီး ဂျင်းတွင်ကျရောက်တတ်သောရောဂါများလည်း နှစ်စဉ်အလွယ်တကူကျရောက်နိုင်လာမည် ဖြစ်သည်။ \n\nအာလူး၊ ခရမ်းချဉ်၊ ငရုတ်၊ ခရမ်းနှင့် ဂေါ်ဖီထုပ် စသည့်သီးနှံများသည် ဘက်တီးရီးယားရောဂါ အလွန်ကူးစက်လွယ်သောကြောင့် ထိုသီးနှံများနှင့် သီးညှပ်မစိုက်ပျိုးသင့်ပါ။ \n\n(Myanseed Agri Business Consultancy မှ ထုတ်ဝေသည့် ' ချင်း (ဂျင်း) စိုက်ပျိုးထုတ်လုပ်မှု ဆိုင်ရာ နည်းလမ်းကောင်းများ' စာအုပ်မှ ကူးယူဖော်ပြခြင်းဖြစ်ပါသည်။)"
  },
  {
    "Id": "01HN0T7HPB1YCC1N1Q8ZD8YE66",
    "Title": "ခရမ်းချဉ်ပင်ရဲ့ ရန်သူတော် ၇ ပါးနဲ့ မိတ်ဆွေ ၄ ပါး",
    "Date": "2022-12-07T11:00:00Z",
    "Author": "ဆုမြတ်နိုး",
    "Content": "ခရမ်းချဉ်ပင်တွေရှင်သန်ကြီးထွားဖို့ အကောင်းဆုံးနည်းလမ်းတွေထဲကတစ်ခုကတော့ အဖော်ပင်တွေနဲ့ အတူစိုက်တာပဲ ဖြစ်ပါတယ်။ သူနဲ့ကိုက်ညီတဲ့အဖော်ပင်နဲ့ စိုက်တဲ့အခါ မြေဆီဩဇာကို ဖြည့်တင်း ပေးနိုင်သလို အင်းဆက်ပိုးမွှားတွေ ဖျက်စီးမှုကနေလည်း ကာကွယ်ပေးနိုင်ပါတယ်။\n\nဒါပေမဲ့ တချို့မတည့်တဲ့ အဖော်ပင်တွေကို စိုက်ပျိုးမိတဲ့အခါမှာတော့ အပင်တွေကို အာဟာရတွေရဖို့ တွန်းထုတ်တာမျိုး၊ နေရောင်တွေမရတော့တာမျိုး၊ အင်းဆက်တွေကို ပိုလာအောင် ဆွဲဆောင်ပြီး ဒုက္ခပေးနိုင်တာမျိုးတွေ ကြုံရနိုင်ပါတယ်။ ပြောရမယ်ဆိုရင်တော့ မိတ်ဆွေကောင်းမဟုတ်တဲ့ အပင်တွေပေါ့။ ဆိုတော့ ခရမ်းချဉ်အပင်အတွက် အဖော်မွန်ကောင်းမဟုတ်တဲ့ ရန်သူအပင် ၇ မျိုးနဲ့ မိတ်ဆွေ ၄ မျိုးကို ဖော်ပြပေးသွားပါမယ်။\n\n(၁) မုန်ညှင်း၊ မုန်လာမျိုးနွယ်ဝင်များ\n\nဂေါ်ဖီ၊ ပန်းဂေါ်ဖီ၊ ဘရိုကိုလီ နဲ့ ကိုက်လန် တို့ဟာဆိုရင် ခရမ်းချဉ်ပင်ရဲ့ ကြီးထွားမှုကို နှေးကွေးစေပါ တယ်။ ဘာလို့လဲဆိုတော့ ဒီအပင်တွေအကုန်လုံးက ခရမ်းချဉ်ပင်နဲ့  မျိုးရင်းတူ အုပ်စုတစ်ခုထဲမှာ ဖြစ်တာကြောင့် အာဟာရတွေကို ယှဉ်ပြိုင်စားသုံးနိုင်လို့ပါ။ ဂေါ်ဖီထုပ်နဲ့ ခရမ်းချဉ် မျိုးစေ့တွေဟာ ဆိုရင် ရှင်သန်ကြီးထွားဖို့ အာဟာရတွေအများကြီးလိုပါတယ်။ ဘေးကပ်ရပ်စိုက်ထားမိရင် အာဟာရ တွေ လုကုန်ကြကော။ ဒီလိုလုတဲ့ ပွဲမှာ ရှုံးနိမ့်တဲ့သူက ခရမ်းချဉ်ဖြစ်မှာဆိုတော့ အဖူးတွေထွက်ချိန် ထွက်မလာတော့ပါဘူး။ အဖူးထွက်မလာတော့ အသီးမသီး။ အသီးမသီးတော့ စိုက်ရာသီသိမ်းချိန် အရှုံးပေါပြီပေါ့။\n\n(၂) ပြောင်းဖူး\n\nပြောင်းဖူးနဲ့ ခရမ်းချဉ်သီးက ချက်စားရင်တော့အရမ်းကောင်းပေမဲ့ အတူတွဲမစိုက်ရမဲ့ အပင်ထဲမှာတော့ ပါပါတယ်။ သူတို့တွေက တူညီတဲ့ ဖျက်ပိုးတွေနဲ့ မှိုရောဂါတွေကို စွဲဆောင်နိုင်လို့ပါ။ ပိုးလောင်းကောင် တွေဟာဆိုရင်လည်း ခရမ်းချဉ်နဲ့ ပြောင်းဖူးတို့ရဲ့ ကြီးထွားမှုဖြစ်နိုင်တာမှန်သမျှကို ဖျက်ဆီးပါတယ်။ ဆိုတော့ ဒီလိုတူညီတဲ့ ဖျက်ပိုးတွေကြိုက်တဲ့ အပင်တွေကို အတူစိုက်မိရင်တော့ အင်းဆက်တွေကို ၂ ဆ စွဲဆောင်သလိုဖြစ်ပြီပေါ့။\n\n(၃) စမုန်စပါး\n\nမုန်ညင်း၊ မုန်လာ မျိုးနွယ်ဝင်တို့လိုပဲ စမုန်စပါးကလည်း ခရမ်းချဉ်ကြီးထွားဖို့မှာ ဟန့်တားပြန်ပါတယ်။ စမုန်စပါးက ဟင်းသီးဟင်းရွက်နဲ့ သီးနှံပင်တော်တော်များများနဲ့ကို တွဲမစိုက်သင့်တာပါ။ သူ့ကို စိုက်မယ်ဆို သီးသီးသန့်သန့် အိုးလေးနဲ့ ဒါမှမဟုတ် အကွက်လေးဖော်ပြီးပဲ စိုက်သင့်တာပါ။ စမုန် စပါးပင်က ဟင်းချက်ရာမှာ တော်တော်များနဲ့တွဲဖက်ညီပေမဲ့ စိုက်ခင်းထဲမှာတော့ မဟုတ်ပါဘူးနော်။\n\n(၄) ဇီယာစေ့\n\nတွဲမစိုက်သင့်တဲ့ အပင်ထဲမှာ ဇီယာစေ့လည်း ပါ ပါတယ်။ ဇီယာစေ့ပင်အသေးက ခရမ်းချဉ်ပင်ကို ပျပိုးတွေနဲ့ ဂျပိုးသေးတွေလာဖျက်ဆီးအောင် စွဲဆောင်နိုင်ပါတယ်။ ဇီယာစေ့အပင်ကြီးသွားပြီး အစေ့တွေ ခူးဖို့ အဆင်သင့်ဖြစ်နေတဲ့အချိန်မှာဆို ခရမ်းချဉ်ပင်တွေကြီးထွားဖို့ကို တားဆီးပါပြီ ဦးကြီးတို့ရေ။\n\n(၅) အာလူး\n\nအာလူးကလည်း ခရမ်းချဉ်ပင်နဲ့ မျိုးနွယ်တူအပင်ပါ။ ဒီတော့ ရှင်သန်ကြီးထွားဖို့တူညီတဲ့ အာဟာရ လိုအပ်တဲ့ အပင်ပဲပေါ့။ အတူသာ ယှဉ်တွဲစိုက်မိရင် အာဟာရတွေယှဉ်ပြိုင်တော့ အကျိုးတွေရမလာဘဲ နောက်ဆုံး တူညီတဲ့ရောဂါတွေကိုပါ ခံနိုင်ရည်မဲ့လာနိုင်ပါတယ်။ ဒီရောဂါတွေကပဲ မြေကြီးထဲကို ပျံ့နှံပြီး တစ်ပင်ကတိုက်ခိုက်ခံရရင် နှစ်ပင်လုံးပါ သေနိုင်ပါတယ်။ မလှမ်းမကမ်းမှာ အတူစိုက်ထားမိရင်တောင် ရိတ်သိမ်းတဲ့အခါ ခရမ်းချဉ်ရဲ့ အမြစ်ကိုလည်း ထိခိုက်နိုင်ပါသေးတယ်။\n\n(၆) ခရမ်းသီး\n\nအာလူးလိုပဲ ခရမ်းသီးကလည်း မျိုးနွယ်တူ ယှဉ်ပြိုင်မဲ့သူပါ။ ခရမ်းသီးက လောင်မည်းရောဂါကို ခံနိုင် ရည်မရှိဘူး ဒီတော့ ခရမ်းချဉ်ပင်ကို ပိုပြီးခံနိုင်ရစေနိုင်ပါတယ်။ လောင်မည်းဆိုတဲ့ မှိုရောဂါက လေအားဖြင့် စပိုးတွေက ပျံ့နှံ့သွားပြီး ရိတ်သိမ်းတဲ့အခါ ဧရိယာတစ်လျှောက် အကုန်လုံးကို ဒုက္ခ ပေးမှာပါ။ ရုတ်တရက် သီးနှံတွေရဲ့ အရွက်က ညိုခြင်း၊ ဝါခြင်း၊ အစက်အပြောက်များဖြစ်ပေါ်ခြင်း၊ အရွက်ခြောက်ခြင်းတွေက လောင်မည်းရောဂါရဲ့ လက္ခဏတွေပဲဖြစ်ပါတယ်။\n\n(၇) သစ်ကြားသီးပင်\n\nသစ်ကြားသီးပင်က ထုတ်လွှတ်လိုက်တဲ့ ဓာတုဒြပ်ပေါင်းကလည်း သူ့ဘေးနားမှရှိတဲ့ ခရမ်းချဉ်ပင်ရဲ့ ရှင်သန်ကြီးထွားမှုကို ရပ်တန့်စေပါတယ်တဲ့။\n\nကဲ... တွဲမစိုက်သင့်တဲ့ အပင်တွေကို သိသွားပြီဆိုတော့... မိတ်ဆွေကောင်း အပင် (၄) မျိုးကိုလည်း ဆက်ပြောပြပါ့မယ်။\n\n\n\n(၁) ကညွတ်\n\nခရမ်းချဉ်နဲ့ ကညွတ်ကတော့ တကယ်ကို လိုက်ဖက်တဲ့အတွဲပါပဲနော်။ ခရမ်းချဉ်ပင်က ကညွတ်မှာ ကျရောက်တဲ့ ကျိုင်းကောင်းတွေကို တွန်းလှန်နိုင်ပြီး ကညွတ်ကလည်း မြေကြီးထဲကနေ ခရမ်းချဉ်ကို ဒုက္ခပေးတဲ့ နီမတုတ်ကို အဝေးကိုပြေးစေပါတယ်တဲ့။ ကိုင်းကျွန်းမှီ၊ ကျွန်းကိုင်းမှီပေါ့။\n\n(၂) ငရုတ်သီး\n\nမြန်မာလူမျိုးတွေအကြိုက် ရှုးရှုးရှဲရှဲ ငရုတ်သီးက ပျ၊ နီမတုတ် နဲ့ မွှားတွေကို တိုက်ခိုက်နိုင်တဲ့ အစွမ်းရှိတာဆိုတော့ ငရုတ်ရှိရင် ခရမ်းချဉ်အတွက် စိတ်ချရတာပေါ့။\n\n(၃) ဆလပ်\n\nခရမ်းချဉ်ကို မြေအစိုဓာတ်ပေးချင်လို့ရယ်နဲ့ ပေါင်းပေါက်ရောက်ခြင်းကိုဖယ်ရှားဖို့ မြေဖုံးပင် စိုက်ချင်တယ်ဆို အနီးအနားမှာ ဆလပ်သာ စိုက်ထားလိုက်ပါ။ ခရမ်းချဉ်က ကျတဲ့ အရိပ်ကလည်း ဆလပ်ပင်တွေကို ဖုံးအုပ်ထားတာကြောင့် ရေငွေပျံခြင်းမဖြစ်အောင်ကူညီပေးပါလိမ့်မယ်။ နှစ်ဦးနှစ်ဖက်အကျိုးရှိတဲ့ အပင်လို့ဆိုနိုင်ပါတယ်။\n\n(၄) ထပ်တစ်ရာပန်း\n\nအရောင်တောက်တောက်နဲ့ လှပတဲ့ထပ်တစ်ရာပန်းတွေက ပျားတွေနဲ့ လိပ်ခုံးကျိုင်းတွေကို ဆွဲဆောင် ပေးပါတယ်။ ဒါတင်ဘယ်ကမလဲ။ ပျ၊ ခရု၊ ခရမ်းချဉ်ကိုဒုက္ခပေးတဲ့ မြေအောင်းကောင်တွေ နဲ့  ပက်ကျိတွေကိုလည်း ခရမ်းချဉ်နားမလာအောင် လုပ်ဆောင်ပေးပါတယ်။ ဆိုတော့ ထပ်တစ်ရာပန်းဟာ ခရမ်းချဉ်ပင် အထွက်တိုးအောင် စိုက်သင့်တဲ့ အပင်တစ်မျိုးလည်းပဲဖြစ်ပါတယ်။"
  },
  {
    "Id": "01HN0T7HR03BD72E426NJ6ENEK",
    "Title": "ချင်း (ဂျင်း) စိုက်ပျိုးခြင်းနည်းလမ်းများ (၁)",
    "Date": "2022-12-02T13:00:00Z",
    "Author": "အစိမ်းရောင်လမ်း",
    "Content": "(က) မြေပြင်ခြင်း\n\nစိုက်ပျိုးချိန်တွင် ထည့်သွင်းစဉ်းစားရမည့် အဓိကအချက်များမှာ ရာသီဥတု၊ စိုက်ပျိုးမည့်ရက်၊ ပင်ကြား တန်းကြားနှင့် မျိုးတက်အတိမ်အနက်တို့ ဖြစ်သည်။\nမိုးရေရရှိချိန်ပေါ်မူတည်၍ မတ်လနှင့် ဧပြီလတို့တွင် မြေပြင်ခြင်းများပြုလုပ်ပြီး မေလနှင့် ဇွန်လတို့တွင် စတင်စိုက်ပျိုးရမည်။\nစိုက်ကြောင်းများအလွယ်တကူဆွဲနိုင်ရန် ထယ်ထိုးထွန်မွှေခြင်းကို ၂ ကြိမ်စီပြုလုပ်ရမည်။\nထို့နောက် ပျိုးပင်များ ကောင်းမွန်စွာကြီးထွားနိုင်စေရန် ၈ လက်မ မှ ၁၀ လက်မအထိ ထယ်နက်နက်ထိုးပေးရမည်။\nသို့သော် မြေဆီလွှာပျက်စီးခြင်းကိုကာကွယ်ရန် ထယ်အလွန်အကျွံထိုး ခြင်းကို ရှောင်ကြဉ်ရမည်။\nမြေပြင်ရာတွင် အသုံးပြုမည့်စက်ပစ္စည်းများကို အခြားလယ်ကွက်များမှ အညစ်အကြေးများ၊ ရောဂါပိုးမွှားများ ကင်းစင်စေရန် အထူးသတိပြုရမည်။\nတောင်တန်းဒေသများတွင် မြေဆီလွှာတိုက်စားခံရခြင်းမှ ကာကွယ်ရန် စိုက်ခင်းများကို ကွန်တိုမျဉ်း တစ်လျှောက် နေရာဖော်စိုက်ပျိုးရန်လိုအပ်သည်။\nရေသွင်းရေထုတ်လွယ်ကူပြီး ရေတိုက်စားခံရခြင်းများ မဖြစ်စေရန် လိုအပ်သောနေရာတွင် ရေနုတ်မြောင်းများ ဖောက်လုပ်ရမည်။ စိုက်ပျိုးရေအတွက် မိုးရေသိုလှောင်ရန် ဂျင်းစိုက်ကွက်များအနီးတွင် ရေကန်ငယ်များလည်း တူးဖော်နိုင်သည်။ \n(ခ) ပင်ကြားတန်းကြား၊ အပင်ဦးရေ၊ မျိုးတက်နှုန်းထား\n\n\n\nမျိုးတက်အတိမ်အနက်သည် အစောပိုင်းအညှောက်ပေါက်ခြင်းနှင့် အညှောက်များ မြေပေါ်ပေါ်ထွက်လာနိုင်ရန်အတွက် အရေးကြီးသည်။ မျိုးတက်ကြီးလျှင် နက်နက်စိုက်ကာ မျိုးတက်သေးလျှင် တိမ်တိမ်စိုက်ပေးရမည်။\nအညှောက်ပေါက်အားပိုကောင်းစေရန် စိုက်ပျိုးပြီးပါက ရေအနည်းငယ်သွင်းပေးရမည်။ အပင်ကြိုက် နှစ်သက်သော ပတ်ဝန်းကျင်အခြေအနေရပါက အညှောက်ပေါက်ရန် ၁၀ ရက် မှ ၁၅ ရက်သာကြာသည်။ \nစိုက်ပျိုးမြေပေါ်မူတည်၍ စိုက်ဘောင်များပြင်ဆင်ရမည်။ ရေဝပ်သောနေရာဖြစ်ပါက စိုက်ဘောင်ကို မြင့်မြင့်ပြင်ရမည်။ ရေအလွယ်တကူ စီးဆင်းသွားနိုင်သော နေရာဖြစ်ပါက ရေနေစေရန်ကျင်းတူး၍လည်း စိုက်ပျိုးနိုင်သည်။\nပင်ကြား ၁ ပေ (သို့) ၁ ပေခွဲနှင့် တန်းကြား ၃ ပေ ထား၍ စိုက်ပျိုးရမည်။ တစ်ဧကလျှင် အပင် ၉၀၀၀ မှ ၉၇၀၀ ခန့် (မျိုးတက် ၉၆၈၀/ဧက) သာလိုအပ်သည်။ ထိုအခါ မျိုးတက်နှုန်းထားကို တစ်ဧကတွင် ပိဿာ ၅၀၀ ခန့် လျှော့ချနိုင်ပြီး ၁၅ ကျပ်သားရှိသော ဂျင်းတက်များကို ၈၀ ရာခိုင်နှုန်း ရရှိမည်။\n(ဂ) ရေသွင်းပေးခြင်း\n\nအပင်သက်တမ်း ၅ လ မှ ၇ လ အတွင်း နှစ်စဉ် မိုးရေချိန် ၁၅၀၀-၃၀၀၀ မီလီမီတာ ကောင်းစွာရရှိရန်လိုအပ်သည်။ \nမိုးရွာသွန်းမှုနည်းပါက ၁၅ ရက်ခြားတစ်ခါ ရေသွင်းပေးရပါမည်။ သို့သော် မြေအစိုဓာတ်ပေါ်မူတည်၍လည်း လိုအပ်ပါက တစ်ပတ်လျှင် ၂ ကြိမ် မှ ၄ ကြိမ်အထိ  ရေသွင်း ပေးရမည်။ \nအညှောင့်ပေါက်ချိန်နှင့် ဂျင်းတက်များထွက်ရှိသည့်အချိန်တွင် မဖြစ်မနေရေသွင်းပေးရမည်။ \nစိုက်ပျိုးပြီးနောက် ပင်ပိုင်းကြီးထွားချိန်၊ ရက်ပေါင်း ၉၀ အကြာ ဂျင်းတက်များစတင်ထွက်ချိန်နှင့် စိုက်ပြီး ၁၃၅ ရက်အကြာ ဂျင်းတက်များဖွံ့ဖြိုးချိန်တို့သည် ရေအလိုအပ်ဆုံး အချိန်ဖြစ်သည်။ \nခြောက်သွေ့သောကာလများတွင် ရေသွင်းစိုက်ပျိုးခြင်းသည် မိုးရေဖြင့်စိုက်ပျိုးခြင်းထက် အထွက်နှုန်းပိုကောင်းသည်။ \n(ဃ) မြေဆီလွှာကောင်းမွန်အောင်ဆောင်ရွက်ခြင်း\n\nချင်း (ဂျင်း)သည် အာဟာရများစွာလိုအပ်သော သီးနှံဖြစ်သောကြောင့် အာဟာရဓာတ်များကို အချိန်မှန်သုံးစွဲပေးရန် လိုအပ်သည်။ \nပင်ပိုင်းကြီးထွားရန်နှင့် ပင်ပွားများများထွက်ရန် စိုက်ပျိုးပြီး ရက်ပေါင်း ၆၀ မှ ၉၀ အတွင်း နိုက်ထရိုဂျင်အခြေခံမြေသြဇာကို  အသုံးပြုရမည်။ \nအမြစ်များ ကောင်းစွာကြီးထွားရန်အတွက် စိုက်ပျိုးပြီး ရက်ပေါင်း ၁၃၀-၁၉၀ အတွင်း ပိုတက်စီယမ်အခြေခံမြေသြဇာကို အသုံးပြုရမည်။ \nချင်း (ဂျင်း) တက်များ ကောင်းစွာကြီးထွားဖွံ့ဖြိုးရန်အတွက် ကယ်လ်စီယမ်အခြေခံမြေသြဇာကို အသုံးပြုရမည်။ တစ်ဧကလျှင် နိုက်ထရိုဂျင်၊ ပိုတက်စီယမ်နှင့် ကယ်လ်စီယမ်တို့ကို ၆၀:၂၀:၂၀ ကီလိုဂရမ်နှုန်းဖြင့် အသုံးပြုရမည်။ \nပိုတက်စီယမ်ကို မြေခံအဖြစ် ၂၀ ကီလိုဂရမ် တစ်ကြိမ်တည်းအသုံးပြုနိုင်သည်။ \nနိုက်ထရိုဂျင်ကို စိုက်ပျိုးချိန်တွင် ၂၀ ကီလိုဂရမ်နှုန်းဖြင့် ပထမအကြိမ် ၊ စိုက်ပြီး ၄၅ ရက်လျှင် ဒုတိယကြိမ် ၂၀ ကီလိုဂရမ်နှင့် ရက် ၉၀ တွင် တတိယကြိမ် ၂၀ ကီလိုဂရမ် နှုန်းထားဖြင့်  (၃) ကြိမ်ကျွေးရမည်။ \nကယ်လ်စီယမ်ကို စိုက်ပျိုးချိန်တွင် တစ်ကြိမ် (၁၀ ကီလိုဂရမ်) နှင့် စိုက်ပြီး ရက် ၉၀ တွင်တစ်ကြိမ် (၁၀ ကီလိုဂရမ်) (၂) ကြိမ်ကျွေးရမည်။ \nစိုက်ပျိုးပြီး ရက်ပေါင်း ၃၀ နှင့် ၆၀ တို့တွင် ရွက်ဖျန်းအားဆေးကို ဖြန်းနိုင်သည်။ အော်ဂဲနစ်မြေဩဇာ၊ မြေဆွေး၊ သစ်စိမ်းမြေဩဇာများကိုလည်း အသုံးပြုနိုင်သည်။ အော်ဂဲနစ်မြေဩဇာ၊ မြေဆွေး၊ သစ်စိမ်းမြေဩဇာများကို အသုံးပြုပါက ဓာတုမြေဩဇာ နှုန်းထားကို လျှော့ချရမည်။ \nဘိုကာရှီမြေသြဇာကို မြေပြင်ချိန်တွင် မြေခံအဖြစ်အသုံးပြုနိုင်သလို ဘောင်တင်ချိန်တွင်လည်း ထည့်သွင်းအသုံးပြုရမည်။ ဂျင်းတစ်ဧက စိုက်ပျိုးရန်အတွက် ဘိုကာရှီ (၂၅၀) ပိဿာ လိုအပ်ပါသည်။ အီးအမ်ဘိုကာရှီသုံးပြီးနောက် တီစူပါနှင့် ကွန်ပေါင်း မြေသြဇာတို့ကို လိုအပ်သလို ထပ်မံကျွေးနိုင်သည်။\nဘိုကာရှီပြုလုပ်ရန် လိုအပ်သောကုန်ကြမ်းများ\n\n၁။ နွားချေး (၅) အိတ် \n၂။ စပါးခွံ (၂) အိတ်\n၃။ ဖွဲနု (၁) အိတ်\n၄။ ပဲဖတ် (၃) ပိဿာ\n၅။ တင်လဲရည် (၄) လီတာ\n၆။ အီးအမ် (အပြင်း) ၁ လီတာ\n၇။ အပေါ်ယံမြေဆွေး (၃) အိတ်\nပြုလုပ်ပုံ အဆင့်ဆင့်\n\nပဲဖတ်ကို ရေတိုင်ကီတစ်ခုထဲတွင် ရေဖြင့်တစ်ညစိမ်ထားပါ။\nနွားချေး၊ စပါးခွံ၊ ဖွဲနု၊ စသည့်ကုန်ကြမ်းများအားလုံးကို  ကောင်းမွန်စွာသမအောင် ရောမွှေပါ။\nထို့နောက် အီးအမ်အပြင်း (၁) ဆ၊ တင်လဲရည် (၄) ဆနှင့် ရေသန့် (၉၅)ဆကို သမအောင်ရောမွှေပြီး ရေစိမ်ထားသော ပဲဖတ်နှင့် သမအောင်ထပ်မံရောမွှေပါ။\nရရှိလာသော ဖျော်ရည်အရောကို ရေပန်းခရားသုံးကာ ပုံထားသောကုန်ကြမ်းများပေါ်သို့ နှံ့စပ်အောင်ဖျန်းပြီး သမအောင်မွှေပါ။\nကုန်ကြမ်းများနှင့် ဖျော်ရည်များသမသွားပါက လက်ဖြင့်ဖွဖွဆုပ်ကြည့်လျှင် အလုံးပုံစံဖြစ်သွားပြီး ပြန်ဖွကြည့်လျှင် ကြေမွသွားသော အနေအထားရှိရမည်။\nရေနည်းလျှင် မြေသြဇာအဖြစ်နှေးပြီး ရေများလျှင် ပုပ်သွားနိုင်သည်။\nရောစပ်ပြီးသောကုန်ကြမ်းအားလုံး၏ စိုထိုင်းဆမှာ ၄၀ - ၅၀ % ရှိရမည်။\nအဆင့်အတိုင်းလုပ်ဆောင်ပြီးပါက မြေဆွေးပုံကို နေရောင်ခြည်တိုက်ရိုက်မကျနိုင်သောနေရာ (သို့) အမိုးအကာပါသော အဆောက်အဦးအောက်တွင် အမြင့် ၁ ပေခွဲမှ ၃ ပေအထိဖြန့်၍ထားရမည်။ \n(၁) ပတ်ပြည့်လျှင် ကောင်းစွာအသုံးပြုနိုင်ပြီ ဖြစ်သည်။\nအပိုင်း(၂) တွင် မြေဆွခြင်း/ ဘောင်တင်ခြင်း၊ မြေဖုံးခြင်း၊ ပေါင်းမြက်နှိမ်နင်းခြင်း၊ သီးညှပ်စိုက်ပျိုးခြင်းနှင့် အရိပ်ရပင်များ စိုက်ပျိုးခြင်း စသည့်အကြောင်းများကို ဆက်လက်ဖော်ပြပေးသွားပါမည်။\n\n(Myanseed Agri Business Consultancy မှ ထုတ်ဝေသည့် ' ချင်း (ဂျင်း) စိုက်ပျိုးထုတ်လုပ်မှု ဆိုင်ရာ နည်းလမ်းကောင်းများ' စာအုပ်မှ ကူးယူဖော်ပြခြင်းဖြစ်ပါသည်။)"
  },
  {
    "Id": "01HN0T7HSKY57TMNGZM6KMH0WM",
    "Title": "ရို့စ်မေရီကို အိမ်မှာ စိုက်ပျိုးထားခြင်းဖြင့် အသုံးဝင်နိုင်မယ့် အချက် (၄) ချက်",
    "Date": "2022-12-01T11:00:00Z",
    "Author": "ဇင်ထူးနိုင်",
    "Content": "ရို့စ်မေရီအပင်ကို ဟင်းခတ်အမွှေးအကြိုင်အပင်အနေနဲ့ သိရှိပြီးသားဖြစ်ပါလိမ့်မယ်။ အိမ်မှာ ရို့စ်မေရီ အပင်လေးတွေ စိုက်ပျိုးထားခြင်းဖြင့် ဟင်းလျာချက်ပြုတ်ရာကနေ ဆေးဝါးအဖြစ်အသုံးပြုနိုင်ရုံမက ပိုးမွှား ထိန်းချုပ်ခြင်းတွေအထိ ထိရောက်တဲ့ အကျိုးကျေးဇူးတွေကို ရရှိနိုင်မှာဖြစ်ပါတယ်။ ဒါ့အပြင် သောက်စရာ အဖျော်ယမကာတွေမှာ အလှဆင်ဖို့သာမက အနံ့အရသာအတွက်ပါ ဖန်တီးထည့်သွင်းနိုင်တာ ဖြစ်ပါတယ်။ \n\nရို့စ်မေရီအပင်တွေဟာ အပြာရောင်ပန်းပွင့်တဲ့ နှစ်ရှည်ပင်တစ်မျိုးဖြစ်ပါတယ်။ သူ့သဘာဝအတိုင်းဆိုရင် ၁၅ နှစ်လောက်အထိကို သက်တမ်းရှည်နိုင်တာဖြစ်ပါတယ်။ မြေထဲပင်လယ်ဒေသကနေ စတင်ပျံ့နှံလာခဲ့တာဖြစ်ပြီး လူအများနှစ်သက်ကာ ထူးခြားအစွမ်းထက်တဲ့ ရနံ့တွေရှိနေတာကြောင့် ဟင်းခတ်အမွှေးအကြိုင်အနေနဲ့ အသုံး ပြုကြတာဖြစ်ပါတယ်။ သို့ပေမယ့်လည်း ဒီအပင်တွေကို အခြားရည်ရွယ်ချက်တွေအတွက်လည်း စိုက်ပျိုး နိုင်ပါသေးတယ်။ ဒါ့ကြောင့် ယခုဆောင်းပါးမှာတော့ ရို့စ်မေရီအပင်တွေကို အိမ်မှာတနိုင်တပိုင် စိုက်ပျိုးထားခြင်း ဖြင့် အသုံးဝင်နိုင်မယ့်  အကျိုးကျေးဇူး ၄ ချက်ကို မျှဝေပေးသွားမှာ ဖြစ်ပါတယ်။ \n\n(၁) အစားအစာ ချက်ပြုတ်ရာတွင် ထည့်သွင်းအသုံးပြုနိုင်ခြင်း\n\nအိမ်မှာ ဟင်းသီးဟင်းရွက်နဲ့ ဟင်းခတ်အမွှေးအကြိုင် အပင်တွေကို တစ်နိုင်တစ်ပိုင် စိုက်ပျိုးထားခြင်းဟာ ဈေးကနေ ဝယ်ယူချက်ပြုတ်ရတာထက် ကုန်ကျစရိတ် ပိုသက်သာနိုင်ပါတယ်။ ထို့နည်းတူ ရို့စ်မေရီကဲ့သို့ မီးဖိုချောင်အတွက် လိုအပ်တဲ့ ဟင်းခတ်အမွှေးအကြိုင်အပင်တွေကို စိုက်ပျိုးထားခြင်းဖြင့် ဟင်းလျာတွေ ချက်ပြုတ်ရာမှာ အကျိုးရှိရှိ အသုံးပြုလို့ရမှာ ဖြစ်ပါတယ်။ ရို့စ်မေရီရဲ့ စူးရှတဲ့ရနံ့ဟာ ပွဲလမ်းသဘင်တွေမှာ ပြုလုပ်တဲ့ အစားအစာတွေနဲ့ ဆက်စပ်မှုရှိနေတယ်လို့ ဆိုကြပါတယ်။ အထူးသဖြင့် ကြက်ဆင်၊ အာလူး၊ ဟင်းသီးဟင်းရွက်တွေနဲ့ ပေါင်မုန့်များ ကဲ့သို့ အနံ့အရသာပြည့်စုံတဲ့ အစားအစာတွေမှာ မကြာခဏ ထည့်သွင်းအသုံးပြုကြတာ ဖြစ်ပါတယ်။ \n\nရို့စ်မေရီဟာ အစိုဓာတ်ပါဝင်မှုလည်း နည်းတာကြောင့် ခြောက်သွေ့သွားသည့်တိုင် ၎င်းရဲ့ လတ်ဆတ်တဲ့ရနံ့ကို ထိန်းသိမ်းထားနိုင်ပါတယ်။ ဒါ့ကြောင့် အရွက်စိုတွေကို အသုံးပြုတာထက် အရွက်ခြောက်တွေကို အသုံးပြုတဲ့အခါ အနံ့ပိုပြင်းတာကို တွေ့ရပါလိမ့်မယ်။ အရွက်တွေကို ပင်စည်ကနေ ချိုးဖဲ့ဖြုတ်ယူပြီး အသားဟင်းလျာတွေဖြစ်တဲ့ ကြက်သား ငါးဟင်း စတဲ့ ဟင်းလျာတွေပေါ်မှာ ပေါပေါများများ ထည့်သွင်းအသုံး ပြုနိုင်ပါတယ်။ \n\n(၂) အဖျော်ယမကာများတွင် အသုံးပြုနိုင်ခြင်း \n\nရို့စ်မေရီကို အချိုရည်နဲ့ အဖျော်ယမကာတွေမှာ အလှဆင်ဖို့အတွက်သာမက အနံ့အရသာအတွက်ပါ အသုံးပြုနိုင်တာ ဖြစ်ပါတယ်။ အဓိကအားဖြင့် ပွဲလမ်းသဘင် အခမ်းအနားတွေရဲ့ အဖျော်ယမကာတွေမှာ အလှဆင် ဖို့အတွက် အများဆုံးအသုံးပြုကြတာ ဖြစ်ပါတယ်။  စပျစ်သီး၊ ပန်းသီး၊ နာနတ်သီးတို့နဲ့အတူ တက်ကြွ လန်းဆန်းစေနိုင်တဲ့ ကော့တေးတွေမှာ ရို့စ်မေရီကို ထည့်သွင်းအသုံးပြုခြင်းဖြင့် ပါဝင်ပစ္စည်းတွေရဲ့ အချဉ်ဓာတ်ကို မျှတစေနိုင်တာ ဖြစ်ပါတယ်။ \n\nဒါ့အပြင် ရှောက်၊ သံပုရာ၊ လိမ္မော်၊ ဘယ်ရီသီး စတဲ့ အသီးဖျော်ရည်တွေထဲမှာ ရို့စ်မေရီကို ထည့်သွင်း အသုံးပြုခြင်းဖြင့် ယမကာ မသောက်သုံးတဲ့ သူတွေအတွက် ထပ်တူထပ်မျှ ကောင်းမွန်တဲ့အရသာကို ရရှိစေမှာ ဖြစ်ပါတယ်။ ရေနွေးသောက်ရတာ ကြိုက်နှစ်သက်တဲ့သူတွေဆိုရင်တော့ လက်ဖက်ရည်ကြမ်းကို ရို့စ်မေရီအရွက်နဲ့ ဖျော်စပ်ပြီး သောက်သုံးမယ်ဆိုရင် ပင်ပန်းနွမ်းနယ်မှုရှိတဲ့ အာရုံကြောတွေကို သက်သာစေနိုင်မှာလည်း ဖြစ်ပါတယ်။ \n\n\n\n(၃) အဖျက်ပိုးများ နှင်ပေးနိုင်ခြင်း\n\nရို့စ်မေရီအပင် စိုက်ပျိုးထားခြင်းဖြင့် ယင်ကောင်၊ ဂေါ်ဖီထုပ်မှာ ကျရောက်တတ်တဲ့ စိန်ကွက်ဖလံနဲ့ ခြင် ကဲ့သို့သော မလိုလားအပ်တဲ့ အင်းဆက်တွေ မလာရောက်နိုင်အောင် ဟန့်တားထားနိုင်မှာ ဖြစ်ပါတယ်။ ၎င်းရဲ့ စူးရှပြင်းထန်တဲ့ ရနံ့ဟာ အင်းဆက်ပိုးမွှားတွေ မလာရောက်နိုင်အောင် နှင်ပေးနိုင်တာဖြစ်ပြီး အပင်ကနေထုတ်ပေးတဲ့ သဘာဝအဆီ တွေဟာ အင်းဆက်ပိုးမွှားတွေကို အနှောက်အယှက် ဖြစ်စေနိုင်တာ ဖြစ်ပါတယ်။\n\nရို့စ်မေရီဟာ အဖျက်ပိုးတွေမလာအောင် နှင်ပေးနိုင်ပြီး ပျားကဲ့သို့ ဝတ်မှုန်ကူးအင်းဆက်တွေကိုတော့ လာရောက် နိုင်အောင် ဆွဲဆောင်နိုင်တဲ့အတွက် အကျိုးရှိစေတဲ့ အပင်တစ်မျိုး ဖြစ်ပါတယ်။ \n\n(၄) ကျန်းမာရေးအတွက် အကျိုးရှိခြင်း \n\nရို့စ်မေရီ စိုက်ပျိုးခြင်းဟာ ကျန်းမာရေးအတွက်လည်း အကျိုးကျေးဇူးများစွာ ရှိပါတယ်။ ဒီ ဆေးဖက်ဝင် ဟင်းခတ်အမွှေးအကြိုင်အပင်မှာ ဗီတာမင် အေ၊ စီ နဲ့ ဘီ 6 တွေ ပါ၀င်နေတာ ဖြစ်ပါတယ်။ ဒါ့အပြင် ရို့စ်မေရီဟာ သံဓာတ်နဲ့ ကယ်လ်စီယမ် ဓာတ်တွေရဲ့ အရင်းအမြစ်ကောင်းတစ်ခုလည်း ဖြစ်ပါတယ်။\n\nအိမ်မှာ ရို့စ်မေရီအပင် စိုက်ပျိုးထားရှိတာက ခန္ဓာကိုယ်နဲ့ စိတ်ပိုင်းဆိုင်ရာကိုလည်း အကျိုးပြုနိုင်ပါတယ်။ ဒီဆေးဖက်ဝင်အပင်ကို စားသုံးခြင်းဖြင့် ကျွန်တော်တို့ရဲ့ခန္ဓာကိုယ်မှာ လိုအပ်နေတဲ့ ဓာတ်တိုး ဆန့်ကျင်ပစ္စည်းတွေကို ရရှိစေနိုင်ပြီး ကိုယ်ခံအားကောင်းမွန်စေကာ ကျန်းမာသန်စွမ်းစေမှာလည်း ဖြစ်ပါတယ်။ သူ့ရဲ့ရနံ့ဟာ စိတ်ကိုပြေလျော့စေပြီး စိတ်ဖိစီးမှုနဲ့ ဟော်မုန်းမညီမျှမှုတွေကိုလည်း ထိန်းညှိပေးနိုင်ပါတယ်။  ဒါ့အပြင် အာရုံစူးစိုက်မှုကိုလည်း တိုးမြှင့်ပေးနိုင်ပြီး ကိုလက်စထရောပမာဏကို လျှော့ချပေးနိုင်တာကြောင့် စိတ်ဖိစီးမှုနှင့် စိုးရိမ်ပူပန်မှုတွေကိုလည်း လျော့နည်းစေမှာ ဖြစ်ပါတယ်။ ၎င်းဟာ ကောင်းမွန်စွာ အိပ်စက်နိုင် ဖို့အတွက်လည်း အထောက်အကူ ဖြစ်စေပါတယ်။\n\nစိုက်ပျိုးပြုစုနည်း\n\nရို့စ်မေရီအပင်တွေဟာ သဘာဝအားဖြင့်  ရေငတ်တဲ့ဒဏ်ကို ခံနိုင်ရည်ရှိပေမယ့်လည်း ရေဝပ်နေတာမျိုးကိုတော့ မကြိုက်တာကြောင့် ရေလောင်းတဲ့အခါ သတိပြုရမှာဖြစ်ပါတယ်။ ရေလောင်းများတဲ့အခါ အမြစ်ပုပ်တာမျိုး ဖြစ်တတ်တာကြောင့် အထူးသတိပြုသင့်ပါတယ်။  ပုံမှန်အားဖြင့် ၁ ပတ်လျှင် ၁ ကြိမ်ရေလောင်းပေးရုံနဲ့ လုံလောက်ပါတယ်။ ဆောင်းရာသီလို ကာလမျိုးမှာဆိုရင်တော့ ၂ ပတ် ၁ ကြိမ် ရေလောင်းပေးရုံနဲ့ လုံလောက် ပါတယ်။ အိမ်မှာစိုက်ပျိုးမယ်ဆိုရင်တော့ ရာသီအလိုက် ပြုစုစောင့်ရှောက်ပေးဖို့ လိုအပ်ပါတယ်။ ဒီအပင်ဟာ အစိုဓာတ်ရှိပြီး ရေကောင်းစွာစိမ့်ဝင်နိုင်တဲ့ မြေဆီလွှာမှာ ရှင်သန်နိုင်တာ ဖြစ်ပါတယ်။ \n\nအိုးနဲ့စိုက်ပျိုးမယ်ဆိုရင်တော့ စတင်စိုက်ပျိုးမယ့်အချိန်ကတည်းက မြေဆွေးထည့်ပေးထားသင့်ပါတယ်။ လိုအပ်တဲ့ အာဟာရဓာတ်တွေအနေနဲ့ကတော့ နိုက်ထရိုဂျင်၊ ဖော့စ်စဖောရပ်စ်၊ ပိုတက်စီယမ်၊ ဆာလ်ဖာနဲ့ မဂ္ဂနီစီယမ် စတဲ့ဓာတ်တွေဖြစ်ပါတယ်။ နွေရာသီလို အချိန်မှာဆိုရင်တော့ နေရောင်ခြည်ကို အနည်းဆုံး ၆ နာရီလောက်အထိ လုံလောက်စွာရရှိဖို့ လိုအပ်ပါတယ်။ သို့ပေမယ့် ဆောင်းရာသီလိုအချိန်မျိုးမှာဆိုရင်တော့ အေးမြပြီးစိုစွတ်တဲ့ အခြေအနေတွေကို ပိုပြီးကြိုက်နှစ်သက်ပါတယ်။ အိုးနဲ့ စိုက်ပျိုးတဲ့အခါ အပင်အတွက်လုံလောက်တဲ့ နေရာ အကျယ်အဝန်းရှိဖို့ လိုအပ်ပါတယ်။ ဒီအပင်ဟာ အမြင့်အားဖြင့် ၄ ပေအထိ ကြီးထွားနိုင်သလို ဘေးဘက်ကိုလည်း ၄ ပေခန့်အထိ ဖြန့်ကျက်ကြီးထွားနိုင်တာကြောင့် ဖြစ်ပါတယ်။ သီးနှံစိုက်ခင်းတွေထဲမှာ စိုက်ပျိုးချင်တယ် ဆိုရင်တော့ ပဲပင်၊ ဂေါ်ဖီ၊ ပန်းဂေါ်ဖီစိမ်း၊ ပန်းဂေါ်ဖီ၊ ကိုက်လန်၊ မုန်လာဥနီ၊ ကလျာဏီ စတဲ့အပင်တွေရဲ့ အနီးအနားမှာ တွဲဖက်စိုက်ပျိုးနိုင်ပါတယ်။"
  },
  {
    "Id": "01HN0T7HV2NDCYVJWDVH533C3K",
    "Title": "ထောပတ်သီးပင် စိုက်သင့်သည့်ဒေသနှင့် အသင့်တော်ဆုံး မြေအမျိုးအစားများ",
    "Date": "2022-11-24T13:00:00Z",
    "Author": "အစိမ်းရောင်လမ်း",
    "Content": "ထောပတ်သီးဟာ အာဟာရပြည့် အရသာရှိတဲ့ အသီးတစ်မျိုးဖြစ်လို့ လူအတော်များများ နှစ်သက်စွာ စားသုံးကြ လေ့ရှိပါတယ်။ ဒါ့အပြင် လက်ရှိမှာတော့ ထောပတ်ဆီနဲ့ အလှကုန်ပစ္စည်းတွေဟာလည်း ဈေးကွက်မှာ အတော် လေး တွေ့လာရပြီး စီးပွားရေးအလားအလာအတော်ကောင်းတဲ့ အသီးတစ်မျိုး ဖြစ်နေပါပြီ။ \n\nဒါကြောင့် ထောပတ်သီးပင်စိုက်ပျိုးလိုသူတွေအတွက် ထောပတ်သီးပင်စိုက်သင့်တဲ့ မြေအမျိုးအစားတွေ အကြောင်းနဲ့ ဘယ်နေရာတွေမှာ စိုက်လို့အဆင်ပြေနိုင်မလဲ ဆိုတာတွေကို ဖော်ပြပေးလိုက်ပါတယ်။\n\n\n\nမြန်မာနိုင်ငံတွင် လက်ရှိထောပတ်သီးစိုက်ပျိုးနေသော ဒေသများမှာ ချင်းတောင်၊ ပြင်ဦးလွင်၊ ရှမ်းပြည်နယ်နှင့် ကချင်ပြည်နယ်တို့ ဖြစ်သည်။ ထောပတ်သီးပန်းပွင့်ခြင်းသည် နေ့တာအတိုအရှည်ထက် အအေးဓာတ်မှာ အဓိကဖြစ်သည်။ ပန်းဖူးများဖြစ်ပေါ်စေရန် (flower initiation) အအေးဓာတ်သည် အဓိကဖြစ်ပြီး နေ့တာအတိုအရှည်သည် ပန်းပွင့်စောခြင်း၊ နောက်ကျခြင်းတို့အပေါ်တွင်သာ အားပေးသည်။ \n\nထောပတ်သီးကို မြန်မာနိုင်ငံတွင် စိုက်ပျိုးမည်ဆိုပါက...\n\nပင်လယ်ရေမျက်နှာပြင်မှ အမြင့် ၁၀၀၀ မှ ၂၀၀၀ မီတာကျော်မြင့်သော တောင်ပေါ်ဒေသများဖြစ်သင့်သည်။ \nပျမ်းမျှအပူချိန်မှာ ၁၀'C နှင့် ၃၆'C တွင်ရှိပြီး တစ်နှစ်တာမိုးရွာသွန်းမှုမှာ မေလမှ စက်တာဘာလ (၅) လအတွင်း ပျမ်းမျှ ၁၂၀၀ မှ ၁၅၀၀ mm ရှိရပါသည်။ \nလတ္တီကျု(ဒ်) ၂၀ 'N မှ ၂၄ 'N အတွင်းဖြစ်ပါသည်။ \nထောပတ်သီးပင်အတွက် အသင့်တော်ဆုံးမြေအမျိုးအစားမှာ ရွှံစေး ၃၀%၊ နုန်းမြေ ၃၀% နှင့် သဘာဝမြေဆွေးများစွာ ပါဝင်သောမြေမျိုး (Clay loam soil) ဖြစ်သည်။ \nထောပတ်သီးပင်အမြစ်များသည် အပေါ်ယံမြေသားထဲတွင်သာ ရှိတတ်ပြီး အပင်ရွက်အုပ်အထိခန့် ဘေးသို့ကြီးထွား တတ်သည်။ အထူးသဖြင့် ထောပတ်သီးစိုက်ပျိုးရန်မြေသည် တောင်ပေါ်ဒေသဖြစ်၍ ဆင်ခြေလျှောဖြစ်ပါက မြေတိုက်စားမှု သက်သာစေရန် ကွန်တိုအလိုက်စိုက်ပြီး သင့်တော်သော အကွာအဝေးတွင် ကန့်လန့်ဖြတ်ရေနုတ်မြောင်းများ ပြုလုပ်ထားပေးရပါမည်။ \nအပူပိုင်းမိုးများသောဒေသများတွင် စိုက်ပျိုးမည်ဆိုပါက ရေတိုက်စားမှုနှင့် ခြောက်သွေ့သောကာလများတွင် အစိုဓာတ် ထိန်းသိမ်းနိုင်ရေးတို့ကို ဂရုစိုက်ရန်အရေးကြီးသည်။\nထောပတ်သီးပင်များသည် မြေအချဉ်ဓာတ်များသောမြေများတွင် ကောင်းစွာပေါက်သည်။ သဘာဝတွင် pH ၃.၅ မှ ၅.၅ တွင် ပေါက်ရောက်သည်။ မြန်မာနိုင်ငံတွင်လည်း မိုးများသောဒေသဖြစ်သည့် ရှမ်းပြည်ကဲ့သို့သောဒေသတွင် pH ၅.၅ ခန့်သာ ရှိတတ်သည်။ \nမိုးများသောဒေသတွင် အချဉ်ပေါက်ရခြင်းမှာ အဓိကအားဖြင့် Aluminum (Al) နှင့် Manganese (Mn) များကြောင့်ဖြစ်၍ ထုံးဖြင့် pH ကို ပြုပြင်ရန်ခက်ခဲသည်။ သဘာဝမြေဆွေးများစွာရရှိရန် ကြိုတင်ပြီး သစ်စိမ်းမြေဩဇာများကျွေးထားရန် လိုအပ် ပါသည်။ မြေသားအနက် ၃ ပေခန့်ရှိလျှင် အသင့်တော်ဆုံးဖြစ်သည်။ \nထောပတ်ပင်များ၏ အမြစ်သည် အပေါ်ယံမြေသားထဲတွင်သာရှိသဖြင့် လေပြင်းတိုက်ခတ်လျှင် မလဲစေရန် လေကာပင်များ ထားရှိခြင်းနှင့် လေကာပင်များ ကြိုတင်စိုက်ပျိုးထားရန် အရေးကြီးသည်။ \nစိုက်ပျိုးမည့်မြေမှတဆင့် အမြစ်တွင်ကျရောက်သော ဖိုင်တော့သရာမှိုရောဂါကျရောက်မှုကို ကျော်လွှားနိုင်ရန်လည်း အရေးကြီးသည်။\nသီးပွင့်ချိန်စောသောဒေသများတွင် ဒီဇင်ဘာလ၌ ပန်းပွင့်ပြီး နောက်ကျမှ ပွင့်သောဒေသများ၌ မတ်လခန့်တွင် ပန်းပွင့်ပြီး အသီးများ သီးသည်။\nထောပတ်သီးပန်းခိုင်များသည် အများအားဖြင့် ၂ လမှ ၃ လကြာအောင် ပန်းများပွင့်ပါသည်။ မျိုးပေါ်မူတည်ပြီး ပန်းပွင့်သော အချိန်မှစ၍ အများဆုံး ၆ လကျော်ကြာမှသာ အသီးများရင့်မှည့်သည်။ ရာသီဥတုအပူချိန်ပေါ်မူတည်ပြီး အသီးများမှာ ရင့်မှည့်ပြီး အပင်ပေါ်တွင် ၁၅ ရက်မှ ၂ လကျော်အထိ ရှိနေတတ်သည်။ \nဆွတ်ခူးပြီးနောက်တွင် ထောပတ်သီးများသည် အခန်းအပူချိန်၌ ၅ ရက်မှ ၁၅ ရက်ခန့်ကြာမှသာ မှည့်သည်။ ရင့်မှည့်ချိန်တွင် အချို့မျိုးမှာ အစိမ်းရောင်မှ နီညိုရောင်ပြောင်းသည်။ အချို့မျိုးများမှာ အခွံသည် အစိမ်းရောင်သာရှိပြီး မှည့်လာလျှင် ပြောင်လာပြီး အနည်းငယ်ပျော့သွားမည်ဖြစ်သည်။ အမှည့်လွန်သွားပါက အစေ့နှင့်ကပ်လျက်အသားသည် အညိုရောင် ပြောင်းလဲလာမည် ဖြစ်သည်။ \n(Myanseed Agri Business Consultancy မှ ထုတ်ဝေသည့် ‘ထောပတ်သီးပင်စိုက်ပျိုးခြင်းဆိုင်ရာ နည်းလမ်းကောင်းများ’ စာအုပ်မှ ကူးယူဖော်ပြခြင်းဖြစ်ပါသည်။)"
  },
  {
    "Id": "01HN0T7HWFEC4JQR7C1Y8XJXTN",
    "Title": "ချင်း (ဂျင်း) စိုက်ရန် သင့်တော်သော ရေမြေရာသီဥတုနှင့် ဆောင်ရန်ရှောင်ရန်များ",
    "Date": "2022-11-23T13:00:00Z",
    "Author": "အစိမ်းရောင်လမ်း",
    "Content": "ချင်း(ဂျင်း) ပင်သည် ပူနွေးစိုစွတ်သော အပူပိုင်း (သို့) သမပိုင်းရာသီဥတုကို နှစ်သက်ပြီး အလွန်နိမ့်သောအပူချိန်ကို ခံနိုင်ရည် မရှိပါ။ ချင်း(ဂျင်း) ပင်သည် နုန်းမြေ၊ ရွှံ့စေးမြေ၊ သဲဆန်သောမြေနှင့် မြေနီများကဲ့သို့သော မြေအမျိုးအစားများစွာတွင် ကောင်းစွာ ပေါက်ရောက်နိုင်သည်။\nအပူပိုင်းဒေသများတွင် ပင်လယ်ရေမျက်နှာပြင်အထက် မီတာ ၁၅၀၀ အထိ စိုက်ပျိုးနိုင်ပြီး အသင့်တော်ဆုံးမှာ မီတာ ၃၀၀ မှ ၉၀၀ ကြား ဖြစ်သည်။\n အပင်ကောင်းစွာကြီးထွားဖွံ့ဖြိုးရန်အတွက် အခြေခံလိုအပ်သောအပူချိန်မှာ ၁၃ ဒီဂရီစင်တီဂရိတ်ဖြစ်ပြီး အသင့်တော်ဆုံးမှာ ၁၉ မှ ၂၈ ဒီဂရီစင်တီဂရိတ်  ဖြစ်သည်။ အပူချိန်အလွန်မြင့်မားပါက အပင်ကိုနေလောင်စေပြီး အပူချိန်နိမ့်ပါက အပင်ပေါက်နိုင် စွမ်းကို ငုပ်လျှိုးသွားစေနိုင်သည်။\n ချင်း(ဂျင်း) စိုက်ပျိုးရန် စိုထိုင်းဆ ၇၀ မှ ၉၀ ရာခိုင်နှုန်းရှိရန် လိုအပ်သည်။\n မြေချဥ်ငန်ဓာတ် ၅.၅ မှ ၈.၅ အတွင်းတွင် စိုက်ပျိုးနိုင်သည်။ ချင်း(ဂျင်း) တက်များ ကောင်းစွာဖွံ့ဖြိုးရန်အတွက် မြေချဥ်ငန်ဓာတ်  ၆ မှ ၆.၅ သည် အကောင်းဆုံးဖြစ်သည်။\nချင်း(ဂျင်း) သည် လေတိုက်ခြင်းနှင့် မိုးခေါင်ခြင်းတို့ကို ခံနိုင်ရည်ရှိပြီး ရေဝပ်ခြင်း၊ နှင်းရိုက်ခြင်း၊ ဆားပေါက်ခြင်းတို့ကို ခံနိုင်ရည် မရှိပါ။ ချင်း(ဂျင်း) အထွက်နှုန်းပိုကောင်းရန်အတွက် အရိပ်တစ်စိတ်တစ်ပိုင်းရရှိရန် လိုအပ်သည်။\n မရိတ်သိမ်းမီ တစ်လခန့်အလိုတွင် အပူချိန် ၂၈ မှ ၃၅ ဒီဂရီစင်တီဂရိတ်ရှိသည့် ခြောက်သွေ့သောရာသီဥတုရှိရန်လည်း လိုအပ် သည်။\n သို့ဖြစ်၍ ချင်း(ဂျင်း) စိုက်ပျိုးရန် သဲဆန်၍ပွသောနုန်းမြေ၊ ရေကောင်းစွာစုပ်ယူစီးဆင်းနိုင်ပြီး အစိုဓာတ် အမြဲထိန်းထားနိုင်သော မြေကို ရွေးချယ်ရမည်။\n ချင်း (ဂျင်း) စိုက်မည့်နေရာသည် စက်ရုံ၊ အလုပ်ရုံများ၊ မွေးမြူရေးခြံများအနီးတွင် မရှိသင့်ပါ။\n မိုးရာသီတွင် ရေမ၀ပ်အောင် စီမံသင့်သည်။ ရေဝပ်သော မြေဖြစ်ပါက စိုက်ဘောင်မြင့်မြင့်ဖော်ကာ စိုက်ပျိုးပေးရမည်။\nစိုက်ပျိုးမည့်မြေသည် ယခင်ရာသီများတွင် ချင်း(ဂျင်း) ဆက်တိုက်စိုက်ပျိုးထားသော မြေမဖြစ်ရပါ။  အင်းဆက်ပိုးမွှားများ၊ ရောဂါများ (အထူးသဖြင့် ဥပုပ်ရောဂါနှင့် ဘက်တီးရီးယားပင်ညှိုးရောဂါများ)နှင့် ဓာတုဆေးဝါးများ ကင်းစင်သောမြေဖြစ်ရမည်။\nအာလူး၊ ခရမ်းချဉ်၊ ငရုတ်၊ ခရမ်းနှင့် ဂေါ်ဖီထုပ် စသည့်သီးနှံများသည် ဘက်တီးရီးယားရောဂါ အလွန်ကူးစက်လွယ်သော ကြောင့် ထိုသီးနှံများစိုက်ပျိုးထားသည့်မြေပေါ်တွင် ချင်း(ဂျင်း)ကို ထပ်မံမစိုက်ပျိုးသင့်ပါ။ ထပ်မံစိုက်ပျိုးမည်ဆိုပါက မစိုက်မီ မြေကြီးကို နေပူပူတွင် ကောင်းစွာနေလှမ်းရမည်။\nချင်း(ဂျင်း) ပင်သည် အရိပ် ၃၀% ရရန်လိုအပ်သောကြောင့် သစ်တောသစ်ပင်များနှင့်လည်း တွဲဖက်စိုက်ပျိုးနိုင်သည်။  ချင်း(ဂျင်း) မစိုက်မီ အနည်းဆုံး ၃ နှစ်ခန့် မြေလှပ်ထားသင့်သည်။\n(Myanseed Agri Business Consultancy မှ ထုတ်ဝေသည့် ' ချင်း (ဂျင်း) စိုက်ပျိုးထုတ်လုပ်မှု ဆိုင်ရာ နည်းလမ်းကောင်းများ' စာအုပ်မှ ကူးယူဖော်ပြခြင်းဖြစ်ပါသည်။)"
  },
  {
    "Id": "01HN0T7HXST4XVHBBWT6Q753MR",
    "Title": "လက်ဖက်ထွက်နှုန်းကောင်းဖို့ ကိုင်းဖြတ်ပေးခြင်းနည်းလမ်းများ",
    "Date": "2022-11-18T13:00:00Z",
    "Author": "အစိမ်းရောင်လမ်း",
    "Content": "လက်ဖက်ပင်ကို မိရိုးဖလာစိုက်တောင်သူများအနေဖြင့် ကိုင်းဖြတ်ပေးခြင်းပြုလုပ်ပေးသင့်သည်ဆိုခြင်း ကို နားလည်မှုအားနည်းကြသည်။ အမှန်တကယ်တွင်မူ လက်ဖက်ပင် အထွက်နှုန်းကောင်းရန်၊ အရည် အသွေးကောင်းအညွန့်များ ပိုမိုရရှိရန်ဆိုပါက ကိုင်းဖြတ်ပေးခြင်းသည်မဖြစ်မနေလိုအပ်ပါသည်။\n\nလက်ရှိအချိန်မှာလည်း လက်ဖက်ခူးရာသီနားချိန်ဖြစ်ပြီး အပင်ကိုကိုင်းဖြတ်ပြုပြင်ခြင်းများ ပြုလုပ်ပေးသင့်သည့်အချိန် ဖြစ်နေသည့်အတွက် Myanseed Agribusiness Consultancy မှ ထုတ်ဝေထားသည့် ' လက်ဖက်စိုက်ပျိုးမှုဆိုင်ရာနည်းလမ်းကောင်းများ' စာအုပ်ထဲမှ ' လက်ဖက်ပင်ကိုင်းဖြတ်ပေးခြင်းနည်းလမ်းများ' ကို ဖော်ပြပေးလိုက်ပါသည်။\n\nလက်ဖက်ပင်ကို လက်ဖက်ညွန့်ရရန်အတွက်စိုက်ပျိုးသောကြောင့် အညွန့်ကောင်းများ ထွက်လာစေရန် ကိုင်းဖြတ်ပေးရန် လိုအပ်သည်။ ကိုင်းဖြတ်ခြင်းသည် ပင်မကိုင်းများ ပုံပေါ်စေရန် ၊  သင့်တင့်သော အမြင့်ဖြင့် အကောင်းဆုံး ခူးသားမျက်နှာပြင်ရစေရန်နှင့် အထွက်နှုန်းတိုးရန်အတွက်လည်း ကူညီပေးသည်။ ထို့ကြောင့် အပင်ကိုင်းဖြတ်ခြင်းကို သတ်မှတ်အချိန်အပိုင်းအခြားများ၌ ကြိုတင်သတ်မှတ်ထားသော အမြင့်ရောက်ပါက ပြုလုပ်ပေးရမည်။ လက်ဖက်ပင်အုံများကို ကိုင်းဖြတ်ခြင်းအားဖြင့် ပုံမှန်အားဖြင့် ပထမတစ်နှစ် (သို့) နှစ်နှစ်တွင် အရွက်ထုတ်လုပ်မှုနည်းသော်လည်း နောက်ပိုင်းတွင် ပုံမှန်အရွက်များပြန်ထွက်လာပြီး အထွက်နှုန်းများလာသည်။ \n\nကိုင်းဖြတ်ခြင်းမပြုလုပ်မီတွင် အာဟာရချို့တဲ့မှုပြင်းထန်စွာဖြစ်ပေါ်ပါက မြေဩဇာထည့်ပေးသင့်သည်။ ကိုင်းဖြတ်ခြင်းမပြုမီ မြေဩဇာထည့်သည့်အချိန်အပိုင်းအခြားသည် မြေဩဇာအာနိသင်များကို အပြည့် အဝပြနိုင်ရန် လများစွာ (၆ လအထက်) ကြာသင့်ပါသည်။ \n\nကိုင်းဖြတ်ရာတွင်လည်း မိမိကိုယ်ကိုနှင့် လက်ဖက်ပင်အုံများကို မထိခိုက်အောင် သတိထားရမည်။ ဥယျာဉ်ခြံသုံး ကတ်ကြေးကိုသုံးလျှင် ပိုသင့်လျော်ပြီး ကိုင်းဖြတ်ကိရိယာများသည် သန့်ရှင်းနေရမည်။ မိုးရွာလျှင် မိုးရေသည် ကိုင်းဖြတ်ရာမှ လျှောကျပြီး ကပ်ပါးမှိုတွယ်ကပ်ခြင်း၊ ကိုင်းကွဲထွက်ခြင်းနှင့် အခေါက်ခွံထိခိုက်ခြင်းတို့ အနည်းဆုံးဖြစ်စေရန် ၄၅ ဒီဂရီစွေစောင်းပြီး ကိုင်းဖြတ်ပေးရမည်။\n\nကိုင်းဖြတ်ပြီးပါက မှိုရောဂါများမဝင်ရောက်စေရန် မှိုသတ်ဆေး၊ သုတ်ဆေးအနှစ် (သို့) ကတ္တရာတို့ကို သုတ်လိမ်းပေးနိုင်သည်။ ကိုင်းဖြတ်ပြီးပါက အဖူးများ ညီမျှစွာစောစောထွက်လာရန်၊ အပင်ပေါ်ရှိ ရေညှိ နှင့် ကပ်ပါးပင်တို့ကို နှိမ်နင်းရန်နှင့် ပင်မဖရိန်ကိုင်းများ နေပူလောင်ခြင်းကို လျှော့ချပေးရန် လက်ဖက် ပင်အုံ တစ်ဧကလျှင် သံပုရာ ၅၂ ကီလိုဂရမ်နှင့် ရေ ၅၂၀ ကီလိုဂရမ်ဖျော်ထားသော သံပုရာရည်ကို ပက်ဖြန်းနိုင်သည်။ ပင်စည်ပေါ်ရှိ ရေညှိနှင့် ကပ်ပါးပင်တို့ကို လက်ဖြင့် (သို့) အဝတ်ဂုံနီအိတ်စိုတို့ဖြင့်လည်း ဖယ်ရှားနိုင်သည်။\n\nကိုင်းဖြတ်ရမည့်အချိန်\n\nရှမ်းပြည်နယ်တွင် အကြီးစားကိုင်းဖြတ်နည်းနှင့် အလယ်အလတ်ကိုင်းဖြတ်နည်းကို နိုဝင်ဘာလမှ ဇန်နဝါရီလအထိ ပြုလုပ်နိုင်ပြီး ခပ်ပါးပါးကိုင်းတိခြင်းကို ဇွန်၊ ဇူလိုင်၊ ဩဂုတ်လများတွင် ပြုလုပ်နိုင်သည်။ ကိုင်းဖြတ်ချိန်တွင် လက်ဖက်ပင်အုံ၏ အမြစ်တွင် အာဟာရဓါတ်များ လုံလောက်စွာရှိနေရမည်။ မြေအစိုဓါတ်ရှိနေချိန်နှင့် လက်ဖက်ပင်နားနေချိန်တွင် ကိုင်းဖြတ်နိုင်သည်။ ခြောက်သွေ့သောအချိန်ဖြစ် သည့် မေ၊ ဩဂုတ်၊ စက်တင်ဘာလများကဲ့သို့ ခြောက်သွေ့သောအချိန်များတွင် ကိုင်းဖြတ်မည်ဆိုပါက လေရှူကိုင်း (အစာချက်ကိုင်း) များကို ချန်၍ ခုတ်ရမည်။ \n\nကိုင်းဖြတ်ခြင်းနည်းလမ်းများ\n\nကိုင်းဖြတ်ခြင်းနည်းလမ်းများသည် စိုက်ပျိုးသော ဒေသ၊ မျိုး၊ ရေမြေရာသီတုအပေါ်မူတည်၍ ကွဲပြားသည်။ ကိုင်းဖြတ်သည့်စက်ဝန်းသည် အညွန့်ခူးဆွတ်သောစနစ်နှင့် ပင်လယ်ရေမျက်နှာပြင်အမြင့်ကဲ့သို့ အခြားအချက်အလက်များပေါ်တွင် မူတည်သည်။ ကိုင်းဖြတ်ခြင်းစက်ဝန်းသည် ပင်လယ်ရေ မျက်နှာပြင်အထက် ပေ ၄၀၀၀ တွင်ရှိသော ဒေသများတွင် ငါးနှစ်ကြာနိုင်ပြီး ပေ ၄၀၀၀ အောက် ရောက်သော ဒေသများတွင် ၃နှစ်မှ ၄ နှစ်အတွင်းပြီးစီးနိုင်သည်။\n\n(၁) အသင့်အတင့် ကိုင်းဖြတ်ခြင်း (အလယ်အလတ်ကိုင်းဖြတ်ခြင်း)\n\n \n\nပုံ- အသင့်အတင့် ကိုင်းဖြတ်ခြင်း\n\nကျန်းမာသန်စွမ်းသော လက်ဖက်ပင် အုံများကို မြေပြင်မှ ၂၆ လက်မ အထက်တွင်ရှိသော ကိုင်းများအားလုံးကိုဖြတ်ခြင်းဖြစ်သည်။ ကိုင်းအသင့်အတင့်ဖြတ်ခြင်း ပြုလုပ်ပြီးနောက် ပထမနှစ်တွင် အထွက်နှုန်းသည် ၆၀ မှ ၇၀ ရာခိုင်နှုန်းအထိ လျော့ကျသွားပြီး ဒုတိယနှစ်နှင့် တတိယနှစ်များတွင် ပုံမှန်အထွက်နှုန်းပြန်လည်ရရှိမည်။ \n\n(၂) အပေါ်ယံကိုင်းဖြတ်ခြင်း (အပေါ့စားကိုင်းဖြတ်ခြင်း)\n\nကိုင်းအသင့်အတင့်ဖြတ်ပြီး ၃-၄ နှစ်ကြာပြီးနောက် ဖြတ်ရာ၏အထက် ၂ လက်မတွင် အပင်များ အညွန့်သစ်ထွက်စေရန်၊ အထွက်နှုန်းညီမျှစေရန်နှင့် ခူးသား မျက်နှာပြင်ကိုပုံဖော်ရန် ထပ်မံ၍ ကိုင်းဖြတ်ပေးရမည်။ ၎င်းကို မေလတွင် ရွှေဖီချိန်ပြီးနောက် ဆောင်ရွက်သင့်ပါသည်။ \n\n(၃) ကိုင်းလျှပ်၍ဖြတ်ခြင်း(ခပ်ပါးပါးကိုင်းတိခြင်း)\n\nအပေါ့စားကိုင်းဖြတ်နည်းဖြင့် ဖြတ်ထားသောနေရာမှ ၄ လက်မအထက်ရှိကိုင်းများကို ဖြတ်ခြင်းဖြစ်သည်။ ရှုပ်ထွေးလိမ်ယှက်လာပြီး ကြက်ခြေထောက်ပုံစံဖြစ်နေသော ကိုင်းများကို ခူးသားမျက်နှာပြင်နှိမ့်ချရန်၊ အရည်အသွေးပြည့်မီသော လက်ဖက်အညွန့်များ စောစောထွက်လာရန် ဤနည်းကိုပြုလုပ်သည်။ \n\n(၄) လေရှူကိုင်း(အစာချက်ကိုင်း) ဖြတ်ခြင်း\n\nလက်ဖက်ပင်အုံများ ပြန်လည်ရှင်သန်ဖွံ့ဖြိုးလာစေရန်နှင့် အညွန့်သစ်များထွက်ရန် ကိုင်းဖြတ်ခြင်းဖြစ်သည်။ လေရှူကိုင်းများသည် နေလောင်ခြင်းမှ ကကွယ်ပေးပြီး အစာချက်လုပ်ခြင်းကိုလည်း လုပ်ဆောင်ပေးသည်။ ဤနည်းတွင် အထက်တွင်ဖော်ပြထားသော နည်းလမ်းများအတိုင်းကျင့်သုံးပြီး အချို့သောကိုင်းများကို ရည်ရွယ်ချက်ဖြင့် ယခင်ကိုင်းဖြတ်ရာ အထက်တွင် မဖြတ်ဘဲထားခြင်းဖြစ်သည်။\n\n(၅) ပြင်းထန်သည့်ကိုင်းဖြတ်ခြင်း\n\nအရွက် ၃၅ မှ ၄၀ ခန့်ရှိ ကိုင်း ၁-၂ ကိုင်းကို ချန်ထားပြီး ကိုင်းဖြတ်ရာအထက်မှ ထွက်လာသော ကိုင်းအသစ်များတွင် အရွက် ၂-၃ ရွက်ခန့်ရှိသည့်အခါ ကျန်ရှိသည့် လေရှူကိုင်းများကို ဖြတ်ရမည်။ ဤနည်းလမ်းကို ခေတ်မီနည်းပညာဖြင့် လက်ဖက်စိုက်ပျိုးသောနိုင်ငံများတွင် အသုံးပြုကြပြီး ပုံမှန်အားဖြင့် မေလနှင့် စက်တင်ဘာလ အကြားတွင် ဆောင်ရွက်ကြသည်။ \n\nသက်တမ်း နှစ် ၂၀ အထက်ရှိသောအပင်များကို ကိုင်းဖြတ်ခြင်း\n\nသက်တမ်းနှစ် ၂၀ အထက်ရှိသောလက်ဖက်ပင်များသည် တဖြည်းဖြည်း အထွက်နှုန်းလျော့ကျလာသောကြောင့် ၎င်းတို့ကို ကိုင်းရှင်းလင်း ဖြတ်တောက်နည်း (အကြီးစားကိုင်းဖြတ်ခြင်း)ဖြင့် ကိုင်းဖြတ် ပေးရမည်။ ဤနည်းတွင် လက်ဖက်ပင်အုံ၏ အမြင့်တဝက်အထက်မှ ကိုင်းများအားလုံးကို အရင်ဖြတ်ပြီးနောက် ၆ လက်မမှ ၁၀ လက်မအထက်ရှိသော ကိုင်းများအားလုံးဖြတ်တောက်ပေးရမည်။ ကျန်ကိုင်း များရှိ အရွက်များကိုလည်း မချန်ထားရပါ။ \n\nနောက်တစ်ရာသီတွင် ကိုင်းတစ်ကိုင်း၌ အရွက် ၉-၁၀ ရွက်ခန့် ထွက်လာချိန်တွင် ထိပ်ပိုင်းအရွက်များကို ၆-၈ ရွက်ခန့်ချန်၍ ခူးရမည်။ ၎င်းကိုင်းမှ ထွက်လာသော ဒုတိယကိုင်းများရှိ အရွက်များကို ၅ - ၆ ရွက် ခန့် ချန်ထား၍ ဒုတိယရာသီတွင် ခူးရမည်။ တတိယအဆင့်ထွက်လာသောကိုင်းများကို ၃-၄ ရွက်ခန့်ချန်၍ ခူးရမည်။ အပင်သည် ၃ ပေကျော်လာပါက ခူးဆွတ်မျက်နှာပြင်ကိုထိန်းရန် ခပ်ပါးပါး ကိုင်းတိခြင်း လုပ်ဆောင်ပေးရမည်။ \n\nအပင်များသည် ကာဘိုဟိုက်ဒြိတ်ဓာတ် လုံလောက်စွာသိုလှောင်ထားပြီး အသစ်ရှင်သန်ကြီးထွားနိုင်ရန် သန်စွမ်းကြောင်း သေချာမှသာလျှင် ဤနည်းကို လုပ်ဆောင်ရမည်။ ဤနည်းလမ်းကို လုပ်ဆောင်မည်ဆိုပါက ဖြစ်ပေါ်လာမည့်အန္တရာယ်များကိုလည်း ကြိုတင်ထည့်သွင်း စဉ်းစားရမည်။ ကိုင်းဖြတ်ပြီးနောက် ပထမနှစ်တွင် အထွက်နှုန်း ၈၀ ရာခိုင်နှုန်းသို့ သိသာစွာကျသွားနိုင်သောကြောင့် ဖြစ်သည်။ \n\n(Myanseed Agri Business Consultancy မှ ထုတ်ဝေသည့် ' လက်ဖက်စိုက်ပျိုးမှုဆိုင်ရာနည်းလမ်းကောင်းများ' စာအုပ်မှ ကူးယူဖော်ပြခြင်းဖြစ်ပါသည်။)"
  },
  {
    "Id": "01HN0T7J0BXWCSH71Y6T1RJQC9",
    "Title": "ဖက်ဖယ်ရွက် ကိုယ်တိုင်စိုက်စားကြရအောင်..",
    "Date": "2022-11-10T13:00:00Z",
    "Author": "ဒို့ဦး​လေး",
    "Content": "က်ဖယ်ရွက်လို့ ဆိုလိုက်ရင် အရင်ကတော့ သိသူနည်းလိမ့်မယ်ထင်ပါတယ်။ ဒါပေမဲ့ အခုနောက်ပိုင်းမှာတော့ တိုင်းရင်းသားရိုးရာအစားအသောက်တွေနဲ့အတူ တွဲသိလာကြသလို စီးတီးမတ်တွေမှာလည်း ဝယ်ယူ ရရှိနိုင်နေပါပြီ။ \n\n\n\nသူက စား​သောက်ဆိုင်​တွေ၊ ဟိုတယ်​တွေမှာ ငါးသံပုရာ​ပေါင်း၊ ငါးကင်ရဲ့ ဗိုက်ထဲမှာ၊ ဂျင်း၊ ကြက်သွန်ဖြူ၊ ကုလားနံနံ၊ ငရုတ်သီးစိမ်းတို့နဲ့ ​ရော​ထောင်းပြီး ထည့်ရတဲ့ ဟင်းခတ်အ​မွှေးအကြိုင်တမျိုးပါ။\n\nငါးကချင်ချက်​တွေ၊ ငါးခူကာလသားဟင်း​တွေမှာဆိုရင်တော့ မပါမဖြစ် အဓိက ဇာတ်လိုက်ဖြစ်ပါတယ်။\n\nဒါ့အပြင် ကျန်းမာ​ရေးအရဆိုရင်လည်း၊ အဆီကျခြင်း၊ ဝမ်း​ဖောခြင်း၊ အစာအိမ်လေနာခြင်း၊ ဓာတ်ချုပ်ခြင်း၊ ​သွေး​လေမညီခြင်း စတဲ့ဝမ်းတွင်း​ရောဂါ​တွေကို သက်သာ​ပျောက်ကင်း​စေတယ်လို့ ဆိုပါတယ်။\n\nမြန်မာအမည်    = ဖက်ဖယ်ပင်\nအင်္ဂလိပ်အမည် = water pepper, marsh pepper\nသိပ္ပံအမည်       = Persicaria hydropiper ( Syn;Polygonum hydropiper)\nနာမည်နဲ့လိုက်​အောင် ​ရေကြိုက်တဲ့အပင်မျိုးပါ။\n\nကန်နံ​ဘေး၊ ကမ်းစပ်​တွေမှာ အ​လေ့ကျ ​ပေါက်​လေ့ရှိပါတယ်။\n\n​ရေကန်စွန်း၊ ကန​ဖော့ပင်တို့နဲ့ ဆင်ဆင်တူပါတယ်။\n\n\"ဖက်ဖယ်ပင်စိုက်ချင်ပါတယ်၊ ဘယ်လိုစိုက်ရမှန်းမသိလို့\" \n\nဆိုတဲ့ အစိမ်း​ရောင်လမ်း ပရိတ်သတ်ထဲက မမများရဲ့တောင်းဆိုချက်အရ ... ဒီ ​ဆောင်းပါး​လေးနဲ့ ​ဖြေကြား​ပေးလိုက်ပါတယ်။\n\nကဲ...ဒီတော့...\n\nကိုယ့်အိမ်မှာ မိသားစု​တွေအတွက် ငါးကာလသားဟင်း၊ ငါးကင်၊ ငါးသံပရာ​ပေါင်း တွေအတွက် ဖက်ဖယ်ရွက်လေးကို အလွယ်တကူ ခူးချက်လိုက်ကြရအောင်..\n\nစိုက်ပျိုးနည်း\n\nပထမဆုံး..\n\n​စျေးထဲက ဝယ်လာတဲ့ ဖက်ဖယ်ပင်တွေထဲက... အရိုးမာတဲ့ကိုင်း​တွေကို ​အောက်​ခြေအရွက်များ သပ်လိုက်ပါ။\nပြီးရင်..​ရေခွက်ထဲမှာ ၃ လက္မခန့်မြုပ်​အောင်စိမ်ထားပါ။\n၃-၄ ရက်ကြာရင် အမြစ်​လေး​တွေထွက်လာပါမယ်။\nစိုက်​တော့မယ်ဆိုရင်...\n\n၃ ​ပေ × ၁၀​ ပေ အကျယ်၊ ၆ လက္မအမြင့် ​သစ်သားပြားဘောင်ခတ်ထားပါ\nဘောင်ထဲကို သဘာဝ​မြေ​ဆွေး ၃ ဆ၊ ဖွဲပြာ ၁ ဆ၊ သဲ ၁ ဆ ​ရောထည့်ပါ။\nအိုး သို့မဟုတ် စည်ပိုင်းပြတ်နဲ့ ဆိုရင်လည်း၊ ​မြေ​ဆွေး အပြည့်ထည့်ထားပါ။\nအမြစ်​ဖောက်ပြီး ပျိုးကိုင်းများကို တပင်နဲ့တပင် ၄ လက္မခန့်ခြားပြီး ၄၅ ဒီဂရီ ​စောင်းစိုက်ပါ။\nမနက်ခင်းတိုင်း ဆန်​ဆေး​ရေ ​လောင်း​ပေးနိုင်ပါတယ်။\nအကယ်၍... အညွန်သစ်​လေး​တွေမှာ ပျပိုး​လေး​တွေ ကျခဲ့ရင်...\n\nပိုးသတ်​ဆေး လုံးဝမဖျန်းပါနဲ့​နော်..\nမီးဖိုပြာကို ​ရေစိမ်ပြီး အ​ပေါ်ယံ ​ရေကြည်နဲ့ ဖျန်း​ပေးတာပဲလုပ်လိုက်ပါ။\nစိုက်ပြီး ၄၅ ရက်ဆိုရင် အရွက်​လေး​တွေ ခူး၊ ငါး၊ ကြက်၊ ဝက် အသားဟင်း​တွေမှာ ကြိုက်သလိုအသုံးပြုပြီးအရသာရှိတဲ့ ဟင်းအမည်တွေကို ချက်ပြုတ်သုံး​ဆောင်နိုင်ပါပြီ..။\n\n​နောက်တခါ..\n\nဘယ်​ဒေသ, ဘယ်သီးနှံတွေအတွက် အ​မေးအ​ဖြေ​လေး​တွေက ရှင်းလင်းပြောပြမလဲ...ဆိုတာ... ဆက်လက် ​စောင့်​မျှော်ကြပါဦးလို့..ဆန္ဒပြုရင်း..\n\nစေတနာမျးစွာဖြင့်..\n\nဒို့ဦး​လေး"
  },
  {
    "Id": "01HN0T7J17Y1MFHE0VR31VXEF2",
    "Title": "ပန်းအာလူး ဘယ်လိုစိုက်ကြမလဲ..",
    "Date": "2022-11-09T13:00:00Z",
    "Author": "ဒို့ဦး​လေး",
    "Content": "မြန်မာအမည်     = ပန်းအာလူး\n\nအင်္ဂလိပ်အမည်  = red potato\n\nရုက္ခ​ဗေဒအမည် = Solanum  tuberosum\n\nအစိမ်း​ရောင်လမ်း အ​မေးအ​​ဖြေကဏ္ဍ မှာ 'ပန်းအာလူးကို ဘယ်လိုစိုက်ရတာလဲ\" လိူ့​မေးလာတဲ့ သန်လျင်မြို့က Phyo theingi ရဲ့​မေးခွန်းကို ​ဖြေကြားရင်း ဒီ​ဆောင်းပါး​လေးကို ​ရေးလိုက်ရခြင်း ဖြစ်ပါတယ်။\n\n\n\nပန်းအာလူးစိုက်စနစ်ကို မ​ရေးခင် အာလူးအ​ကြောင်း အနည်းငယ် ပြောချင်ပါတယ်။\n\nအာလူးရဲ့ မူရင်း​ဒေသက  ​တောင်အ​မေရိကတိုက်ဖြစ်ပါတယ်။ အာလူးအမျိုးအစား​ပေါင်းအနေနဲ့တော့ ၅၀၀၀​ ကျော်​လောက်ထိ ကွဲပြားခြားနားတဲ့ ပုံသဏ္ဌာန်၊ အ​ရောင် စသဖြင့် ရှိတယ်လို့ ဆိုပါတယ်။\n\nအာလူးဥရဲ့ အ​ခွံအ​ရောင်၊ အတွင်းသားအ​ရောင်အရလည်း၊ အ​ခေါ်အ​ဝေါ်အမျိုးမျိုး ရှိပါတယ်။\n\nအဝါ​ရောင်အာလူး၊ အနီ​ရောင်အာလူး(အတွင်းသားအဖြူ)၊ ပန်း​ရောင်အာလူး(အတွင်းအပြင်ပန်း​ရောင်) အနက်​ရောင်အာလူး၊ စသဖြင့် ​ခေါ်ကြပါတယ်။\n\nပန်းအာလူး(red potato) ဆိုတာကတော့...\n\nအခွံက ပန်း​ရောင်သန်းပြီး အတွင်းသားကတော့ ဖြူပါတယ်။\n\nအလုံးဝိုင်းသဏ္ဍာန်ရှိပြီးသကာလ စားလိုက်ရင် စီးတွဲတွဲနဲ့ ဆိမ့်သွားတဲ့အရသာက စွဲမက်​စေပါတယ်။\n\nအသုံးပြုပုံ\n\nပန်းအာလူးကို အလုံး​သေးဆိုဒ်ရယူပြီး၊ အခွံမခွာဘဲ ကြော်စားကြလေ့ရှိပါတယ်။\nအချို့က​​တော့ ဟော့​ပေါ့ထဲမှာ ထည့်ကြသလို အချို့ကကျ​တော့၊ ပန်းအာလူးချဉ်စပ် ပြုလုပ်စားသုံးကြပါတယ်။\nပန်းအာလူးမှာ ကိုလက်စ်ထ​ရောဖရီးဖြစ်လို့ ခန္ဓာကိုယ် ထိန်းသိမ်းရာမှာ ကျန်းမာ​ရေးအစာအဖြစ်လည်းသတ်မှတ်ကြပါတယ်။\nဗီတာမင်- ဘီ 6 နဲ့ ပိုတက်စီယံ များစွာပါဝင်ပါတယ်။\nဓာတ်တိုးဆန့်ကျင်ပစ္စည်းတွေပါဝင်လို့ ကင်ဆာဆဲလ်ကို ထိန်းနိုင်တယ်လို့လည်း ပညာရှင်​တွေ လက်ခံထားကြပါတယ်။\nမြန်မာနိုင်ငံမှာတော့ ရှမ်းပြည်နဲ့ ကချင်​ဒေသတွေမှာ​ ပန်းအာလူးကို စိုက်ပျိုးတာ​တွေ့ရပါတယ်။\n​တောင်​ပေါ် အေးတဲ့ဒေသ​တွေမှာ စိုက်ပျိုးဖြစ်ထွန်းတာကိုး။\nစိုက်ပျိုးနည်းစနစ်\n\nအရင်ဦးဆုံး စိုက်မယ့်​​မြေနေရာ​ရွေးချယ်ပါ။\nကိုယ့်အိမ်ထဲမှာ ​မြေ​နေရာကျဉ်းရင် စည်ပိုင်းပြတ်၊ ပီနံအိတ်၊ပလပ်စတစ် ပုံးခွံ​တွေထဲမှာလည်း စိုက်လို့ရပါတယ်။\n​​မြေချစိုက်မယ်ဆိုရင်​တော့...\n\nစိုက်ခင်း​မြေပြုပြင်ရန်...\n\nရေမဝပ်တဲ့​နေရာ၊​ မြေ​သြဇာကောင်းတဲ့​နေရာ ဖြစ်ရပါမယ်။\nမြေကြီး pH 5.2 - 6.0 ကြား (အကယ်၍ pH 5.0 ​အောက်ဆိုရင် ထုံးထည့်​ပေးပါ။\n7.8 - 8 ​ကျော်ရင် ဂျစ်ဆန် သို့မဟုတ် ဆာလ်ဖာ ​မြေသြဇာထည့်ပါ။)\nသဘာဝ​မြေသြဇာ ၂ လက်မ အထူရ​အောင် ဖြန့်ခင်းပါ။\nမူလ​မြေကြီးနဲ့ သဘာဝ​မြေသြဇာ သမ​အောင် ထွန်ခြစ်နဲ့ ​မွှေ​ပေးပါ။\nစိုက်ချိန်\n\nအ​ကောင်းဆုံးစိုက်ချိန်ကို ​ရွေးမယ်ဆိုရင် ဇန်နဝါရီပထမပတ် - ​ဖေ​ဖော်ဝါရီလကုန်ပိုင်း စိုက်တာ​ကောင်းပါတယ်။\nမျိုး​စေ့ပြုပြင်ခြင်း\n\nမျိုး​စေ့ကို အလုံး​သေးစိုက်တာထက် အလုံးကြီးကို အနာအဆာကင်းတာ ​ရွေးစိုက်ပါ။\nအာလူးကြီးတာဆိုရင် မျက်​စေ့ ၂ ခုပါ​အောင် ဓားဖြင့်ခွဲစိတ်ပါ။\nမစိုက်မီ မျိုးပိုင်း​တွေကို(အင်​ဒေါင်း-မျိုးလူး​ဆေး) ဆေးစိမ်ပြီးမှစိုက်ပါ။ (​ဆေး၁၀ဂရမ်/​ရေ ၁ ဂါလံ)\nပန်းအာလူးစိုက်ပျိုးခြင်း\n\nအဆင်သင့်ပြုပြင်ထားပြီးသား ​မြေ​ပေါ်မှာ ၈ လက္မ × ၁၂ လက္မ စိုက်​ကြောင်းဆွဲပါ။\n၁ ကျင်းမှာ အာလူးမျိုး ၁ ​စေ့ ချပြီး ၆ လက္မ အနက်စိုက်ပါ။\nအာလူးဥကို ​နေ​ရောင်တိုက်ရိုက်မထိဖို့တော့ အ​ရေးကြီးပါတယ်။\nမြေအ​နေအထားကြည့်ပြီး ရေ​လောင်း​​ပေးရပါမယ်။\nအာလူးနုတ်သိမ်းခြင်း/သို​လှောင်ခြင်း\n\nပန်းအာလူးကို စိုက်ပြီး ၃-လ ကြာရင် နုတ်သိမ်းနိုင်ပါပြီ။\nစားသုံးမှု လိုအပ်ချက်အရ အလုံးဆိုဒ်​သေး​သေးလိုချင်ရင် စော​စောနုတ်သိမ်းအသုံးပြုနိုင်ပါတယ်။\nအာလူးကို ကြာရှည်စွာသို​လှောင်မယ် ဆိုရင်​တော့... အထူးသတိပြုဖို့လိုပါတယ်။\nအာလူးကို ​နေ​ရောင်တိုက်ရိုက်ထိရင် အခွံ​ရော၊ အသား​ရောစိမ်းလာခြင်း၊ အ​ညှောင့်ထွက်လာခြင်း ဖြစ်နိုင်ပါတယ်။\n(အစိမ်း​ရောင်ဖြစ်သွားတဲ့ အာလူးမှာ ဂလိုင်ကို အယ်လ်ကာလွိုက် ပါဝင်တာ​ကြောင့် လူတ​ယောက်/၄၅၀ဂရမ် စားသုံးပါက နျူရို​တောက်ဆစ် ​ဖြစ်တတ်ပြီး မူး​မော်​အော့အန်တတ်ပါသတဲ့၊)\n\nဒါ​ကြောင့်..\n\nအာလူးကို ကြာရှည်သို​လှောင်မယ်ဆိုရင်...\n\nအာလူး​တွေကို ​ရေမ​ဆေးရပါ။\nအရိပ်​ကောင်း​ကောင်း၊​ မှောင်မဲတဲ့​နေရာမှာ ထားရပါမယ်။\n​အေးမြပြီး ​ခြောက်​သွေ့တဲ့​နေရာ ဖြစ်ဖို့လိုပါတယ်။\nလေလုံတဲ့ ​သေတ္တာ၊ စည်ပိုင်း၊ ​အောက်ခံမှာ သတင်းစာစက္ကူ​တွေ ခံထားရပါမယ်။\nကဲ.. ဒီ​လောက်ဆိုရင်တော့ သန်လျင်မြို့က Phyo theingi ရဲ့​ မေးခွန်းကို ​ဖြေကြားရင်း စာဖတ်သူများလည်း၊\n\nဗဟုသုတရလိမ့်မယ်လို့ ​မျှော်လင့်ပါတယ်။\n\n​နောက်တပတ်ကျရလည်း ဘယ်မြို့က ဘယ်သူ့​မေးခွန်းကို​ဖြေဖို့ အလှည့်ကျမလဲ ​စောင့်စား​တော်မူကြပါဦး..လို့\n\nဆန္ဒပြုရင်း..\n\n​စေတနာများစွာဖြင့်..\n\nဒို့ဦး​လေး"
  },
  {
    "Id": "01HN0T7J2938KMZWWMFP3TV7N2",
    "Title": "ကုန်းကန်စွန်း၊ ရေကန်စွန်း၊ ထိုင်ဝမ်ကန်စွန်းစိုက်ပျိုးနည်း",
    "Date": "2022-09-22T15:40:00Z",
    "Author": "အစိမ်းရောင်လမ်း",
    "Content": "မြန်မာလူမျိုးများ ကြိုက်နှစ်သက်သော ဟင်းသီးဟင်းရွက်ဖြစ်သည်။ ရှေးနှစ်များစွာကပင် မြန်မာပြည်တွင် စိုက်ပျိုးလာကြပြီး အောက်မြန်မာပြည်ဒေသတွင် အနှံ့အပြားစိုက်ပျိုုးသည်။\n\nမြေပြုပြင်နည်း\n\nထယ် ၂ စပ်ထိုးပြီး၊ ထွန် ၆-၈ စပ်မွှေပါ။ ရေသိုလှောင်ထိန်းသိမ်းနိုင်သော မြေဖြစ်လျှင် ကန်စွန်းစိုက်ရန်သင့်တော်ပါသည်။ တောင်ပေါ်ဒေသ၌ ဆောင်းတွင်းစိုက်ရန်မဖြစ်နိုင်ပါ။ ထွန်ရေးညက်လျှင် ကန်သင်းဖော်၍ အကွက်ဖော်ပါ။ ထို့နောက်ရေသွင်းပြီးဆက်၍ ထွန်မွှေပါ။ အခင်းသစ်တွင် မြေပြင်ချိန်၌ နွားချေး (၁၀ - ၁၅) စီးထည့်သွင်းပြီး မြေကြီးကို မစိုက်ခင်နှပ်ထားသင့်ပါသည်။\n\nရေကန်စွန်းစိုက်ပျိုးခြင်း\n\nကန်စွန်းကို အညွှန့်ဖြတ်ကာ စိုက်ကပို၍ရှင်သန်သည်။ အဆစ်အနည်းဆုံး ၄ဆစ်ပါက ကိုင်းများကို ၈ - ၁၀ လက်မ အရှည်ခန့်ဖြတ်ယူ၍ စိုက်ကျင်းတစ်ကျင်းလျှင် ၂ - ၃ ပင်စိုက်ပါ။ စိုက်ရာတွင် စပါးစိုက်သကဲ့သို့ လက်ဖြင့်အောက်ခြေပိုင်းကို မြေထဲသို့ အဆစ် ၂ဆစ်ထိဝင်အောင် ထိုးစိုက်ပါ။ တန်းကြား၊ ပင်ကြား ၁၂ x ၁၀ လက်မထား၍ စိုက်ပါ။ မိုးတွင်း၌ စိုက်ပါက အပင်ခြေတွင် တုတ်စိုက်ပြီးချည်ထားပေးရန် လိုသည်။\n\n\n\nမျိုးစေ့နှုန်း\n\nတစ်ဧကလျှင် ကန်စွန်းပင် ဖြတ်ပိုင်း ၁၀၀၀၀ - ၁၅၀၀၀၀ အထိလိုအပ်သည်။\n\nအပင်ချစိုက်ပြီးလျှင် ပြီးချင်း ၃ လက်မအနက်ရအောင် ရေသွင်းပေးပါ။ အခင်းထဲတွင် ရေ ၃ - ၆ လက်မရှိနေစေရန် ထိန်းသိမ်းပါ။ နွေရာသီပူပြင်းပါက တစ်ပတ်တစ်ကြိမ် ရေလဲပေးသည်။ သို့မှသာ စိုက်ခင်းရှိရေများ ပူလာခြင်းကြောင့် အပင်ကိုထိခိုက်ခြင်းမှ ကာကွယ်နိုင်မည်။ စိုက်ပြီး ၁ လ အတွင်း ပေါင်းမြက်ပေါက်ပါက ရှင်းပေးပါ။ ထို့နောက်ရွက်ဖြန်းအားဆေးပက်ဖြန်းပေးပါ။\n\nခူးယူခြင်း\n\nရိတ်ခါနီးတွင် ရေကို အခင်းအတွင်း ၅ လက်မသို့ လျှော့ချပြီး၊ ကန်စွန်းညွှန့်များကို ရိတ်သိမ်းရမည်။ ကျန်နေသော ကန်စွန်းငုတ်များသည် ရေပေါ်တွင် ၂ - ၃ လက်မပေါ်နေရမည်။ ကန်စွန်းပင်များကို စိုက်ပြီး ၆၀ - ၁၂၀ ရက်ကြာလျှင် ရိတ်သိမ်းနိုင်သည်။ တစ်ဧကလျှင် ကန်စွန်းပိဿာချိန် ၅၀၀ - ၁၀၀၀ အထိထွက်နိုင်သည်။ ရိတ်သိမ်းပြီး ၁ - ၂ ရက်အတွင်းရောင်းရပါမည်။\n\nထိုင်ဝမ်ကန်စွန်း၊ ကုန်းကန်စွန်း စိုက်ပျိုးခြင်း\n\nမြေကိုထွန်ယက်ပြီး ၃ ပေအကျယ်၊ အရှည်သင့်တင့်စွာထား၍ ၄ လက်မအမြင့် ဘောင်များပြုလုပ်ပါ။ ဘောင်ပေါ်တွင် အစေ့များကို ပင်ကြား၊ တန်းကြား (၄ x ၆) လက်မထား၍ တစ်ကျင်းလျှင် မျိုးစေ့ ( ၂ - ၃) စေ့ခန့်ကို လက်မဝက်အနက်မြုပ်၍ စိုက်ပါ။ ကျင်းများကို မြေဖြင့်ဖုံး၍ ကောက်ရိုး သို့မဟုတ် စပါးခွံ ၂ လက်မခန့် အပင်ရင်းမှဖြတ်၍ စားသုံး၊ ရောင်းချနိုင်သည်။ အပင်များဖြတ်ပြီး နွားချေးမြေဆွေးစသည်တို့ကို ထည့်ပေးလျှင် နောက်ထပ် (၇ - ၁၀ ) ရက်အတွင်း ထပ်မံခူးယူနိုင်သည်။ ကန်စွန်းရွက်ကို ၃ - ၄ ကြိမ်ခူးဆွတ်ပြီးလျှင် နောက်ထပ်အသစ် ပြန်စိုက်နိုင်သည်။ အရွယ်အစား (၃ x ၂၀) ပေဘောင်တစ်ဘောင်အတွက် မျိုးစေ့ နို့ဆီတစ်ဘူးလိုအပ်သည်။\n\n\"ဟင်းသီးဟင်းရွက် စိုက်ပျိုးနည်းလမ်းညွှန်\" စာအုပ်မှကောက်နုတ်ဖော်ပြခြင်းဖြစ်ပါသည်။"
  },
  {
    "Id": "01HN0T7J37CPH2V8ZZKPEZ1RHJ",
    "Title": "ကြက်ဟင်းခါးသီးစိုက်ပျိုးနည်းနှင့် မျိုးစေ့ထုတ်နည်း",
    "Date": "2022-08-24T16:00:00Z",
    "Author": "အစိမ်းရောင်လမ်း",
    "Content": "မျိုးရွေးချယ်နည်း\n\nဒေသမျိုးများသည် အသီးပုံစံအားဖြင့် အရှည်မျိုး၊ အပုမျိုး၊ အလုံးမျိုးဟူ၍ အမျိုးမျိုးရှိသည်။ အရောင်အားဖြင့် အစိမ်းနု၊ အစိမ်းရင့်၊ အဖြူမျိုးဟူ၍ရှိပြီး များသောအားဖြင့် ခါးသောအရသာရှိသည်။ အလုံးသေးမျိုးသည် ဟင်းချက်ရာတွင်လေးသော အရသာရှိ၍ ကြိုက်နှစ်သက်ကြသည်။ အရှည် (၁၀) လက်မခန့်ရှိသော အဖြူရောင်၊ အစိမ်းရင့်မျိုးများကို တဖြည်းဖြည်း စိုက်ပျိုးလာကြသည်။ မျိုးအားလုံးသည် စိုက်ပြီးရက် (၅၀ - ၆၀) တွင်စတင်ခူးဆွတ်နိုင်သည်။ တစ်ဧကလျှင် အပင် (၆၀၀၀ - ၈၀၀၀ ) ခန့်စိုက်နိုင်သည်။\n\n\n\nစိုက်ချိန်\n\nအေး၍ဆီးနှင်းကျတတ်သောတောင်ပေါ်ဒေသတွင် ဆောင်းရာသီ၌ ဖြစ်ထွန်းမှုနည်း၍ နွေနှင့်မိုးရာသီတွင် စိုက်သင့်ပြီး ကျန်ဒေသများတွင် တစ်နှစ်ပတ်လုံးစိုက်ပျိုးနိုင်သည်။ \n\nစိုက်ပျိုးခြင်း\n\nတိုက်ရိုက်အစေ့ချနည်းကိုသာ သုံးကြသည်။ ကြက်ဟင်းခါးစေ့သည် အပင်ပေါက် ရာခိုင်နှုန်း ကျတတ်၍ မျိုးညှောင့်ဖောက်ပြီးမှ အစေ့ချသည်။ စိုက်ဘောင်ပြုလုပ်မည့် မြေကို သဘာဝ မြေဩဇာ၊ နွားချေး၊ သစ်ရွက်ဆွေး၊ ကြက်ချေးများရော၍ သမအောင်ရောမွှေပြီး စိုက်ဘောင်ဖော်ပေးရမည်။ ကြက်ဟင်းခါးကို စင်တင်၍ သို့မဟုတ် တန်းထိုး၍ စိုက်ပျိုး ကြသည်။ စင်တင်လျှင် စိုက်ဘောင်တစ်ဘောင်နှင့် တစ်ဘောင် (၅-၇) ပေခြား၍ တန်းထိုးပါက (၄) ပေခြားပေးရမည်။ ဘောင်အကျယ်မှာ ၂ပေရှိပြီး အမြင့်မှာ (၁) ပေခန့်ရှိရပါမည်။ တစ်ပင်နှင့် တစ်ပင် တစ်ပေခြားစိုက်ပြီး တန်းကြားကို ၁ပေခြား ချန်ပေးရပါမည်။\n\nမြေဩဇာထည့်သွင်းခြင်း\n\nကြက်ဟင်းခါး (၁) ဧကလျှင် နွားချေးလှည်း (၁၀) စီးမှ ၂၀ စီး၊ ပုလံ (၁-၂) အိတ်၊ တီစူပါ (၂-၄) အိတ်၊ ပိုတက်ရှ်မြေဩဇာ (၁-၂) အိတ်ထည့်ပေးရပါမည်။\n\nအပင်ပြုစုခြင်း\n\nတိုက်ရိုက်အစေ့ချစနစ်ဖြစ်၍ ပေါင်းမြက်ကိုနိုင်အောင် နှိမ်နင်းပေးရန် လိုအပ်သည်။ အပင်မပေါက်ခင်ကပင် ရေကိုဂရုတစိုက် လောင်းရန်လိုအပ်ပြီး အပင်ငယ်စဉ်တွင်လိုအပ်ပါက နေ့စဉ် ရေလောင်းပေးရမည်။ အညွန့်၅ပေခန့် ရောက်ချိန်တွင်လိုအပ်ပါက ရေသွင်းပေးရမည်။ ကြက်ဟင်းခါးသည် အပင်ငယ်စဉ်တွင် ဗူး၊ ဖရုံကျိုင်းကျရောက်တတ်၍ ထိသေဆေးဖြင့် နှိမ်နင်းပါ။ အသီးကို သီးလုံးဖောက်ပိုးများ ကျရောက်တတ်၍ အလုံးကြီးမျိုးများကို စက္ကူအိတ် ဖြင့် စွတ်ပေးပါ။ ရွက်ခြောက်ရောဂါကျရောက်ပါက မှိုသတ်ဆေးများ ကြိုတင်ကာကွယ် သုံးစွဲရပါမည်။\n\nခူးဆွတ်ခြင်း၊ မျိုးစေ့ထုတ်ခြင်း\n\nကြက်ဟင်းခါးသီး စားသုံးရန်အတွက် မနု၊ မရင့်အနေတော်ခူးသင့်သည်။ ရင့်လွန်းပါက အထားမခံဘဲ ဝါသွားတတ်သည်။ မျိုးစေ့ထုတ်ရန်အတွက် အပင်ပေါ်တွင်လုံးဝ ရင့်မှည့်သည်အထိ ဝါအောင်ထားပြီးမှ ခူးဆွတ်ရမည်။ ခူးဆွတ်ပြီးသော အသီးကို အရိပ်ထဲတွင် ၂ ပတ်ခန့်ထားပြီး အသီးကိုလက်နှင့်ဖဲ၍ အနီရောင်အစေ့အိမ်ထဲမှ အလွယ်တကူ ထုတ်ယူနိုင်သည်။ အစေ့ကိုရေသန့်သန့်ဖြင့် ၁၅ မိနစ်ခန့်သာ ဆေးပြီး ဆေးကြောစဉ်အတွင်း လက်ဝါးအတွင်း၌ ထည့်၍ညှစ်ပေးခြင်းဖြင့် အကျိအချွဲများကို သန့်စင်ပါ။ နေရောင်အောက်တွင် နာရီဝက်နေလှမ်းပါ။ နေလှမ်းစဉ် ပြင်းထန်စွာ ပွတ်တိုက်ခြင်း မပြုဘဲ ၁၅ မိနစ် တစ်ကြိမ်မွှေပေးပါ။ ထို့နောက် အရိပ်ထဲတွင် ၂ရက်ခန့် လေသလပ်ခံပြီး ခြောက်သွေ့သည့်အခါ ပုလင်းထဲတွင် သေချာစွာထည့်၍ သိုလှောင်ပါ။ တစ်ဧကလျှင် အသီး(၈၀၀၀၀) ခန့်ထွက်ရှိ နိုင်ပါသည်။\n\n(FSWG မှထုတ်ဝေသော ဟင်းသီးဟင်းရွက်စိုက်ပျိုးနည်း လမ်းညွှန်မှကောက်နုတ်ဖော်ပြပါသည်။)\n\nအခုလိုမျိုး သီးနှံတွေရဲ့ စိုက်ပျိုးနည်းများအကြောင်းစာအုပ်ကို စိတ်ဝင်စားလို့ဝယ်ယူချင်ရင်တော့  အစိမ်းရောင်လမ်းရဲ့ ဈေးတန်းကြီးကဏ္ဍမှာရှိတဲ့ ဗွေဆော်ဦးစာအုပ်ဆိုင်မှာ အော်ဒါတင်နိုင်သလို ဈေးတန်းကြီး fb page chat box မှာအမည်၊ နေရပ်လိပ်စာ၊ ဖုန်းနံပါတ်လေးပေးပြီး လာရောက်ဝယ်ယူနိုင်ပါတယ်ရှင့်"
  },
  {
    "Id": "01HN0T7J49PWH0PZPC219Z8KCY",
    "Title": "ရွှေဖရုံပင်ကို မြေထုပ်စည်း ကိုင်းကူးနည်း",
    "Date": "2022-08-16T11:00:00Z",
    "Author": "Aye Aye",
    "Content": "ပုံမှန်အားဖြင့် ဘူး၊ ဖရုံတို့သည် မျိုးစေ့မှ အလွယ်တကူစိုက်၍ရသော အပင်များဖြစ်သည်။ သို့သော် ဆိုင်မှဝယ်သောမျိုးစေ့သည် တစ်ကြိမ်သာလျှင်စိုက်ရခြင်း၊ ထိုအပင်၏အသီးမှ မျိုးစေ့ပြန်ယူသောအခါ မူရင်းမျိုးကဲ့သို့ အသီးသီးနှုန်းမကောင်းခြင်း၊ အရသာမကောင်းခြင်း စသောပြဿနာများ ကြုံရတတ်သည်။ ထို့ကြောင့် ကိုင်းကူးခြင်းဖြင့် မူရင်းမျိုးကဲ့သို့ အသီးသီးနှုန်းကောင်းသော၊ အရသာကောင်းသော မျိုးကိုင်းများရရှိ၍ စိုက်နိုင်ပါသည်။ \n\nယခုလိုမျိုးပုံစံအတိုင်း ကိုင်းကူးခြင်းကို ဘူး၊ ကျောက်ဖရုံ၊ ခဝဲ၊ သဘွတ်၊ သခွားတို့တွင်လည်း ရနိုင်ပါသည်။\n\nရွှေဖရုံပင်သည် မျိုးရင်း Cucurbitaceae တွင်ပါဝင်ပြီး သိပ္ပံနာမည်မှာ Cucurbita moschata ဖြစ်သည်။ မူရင်းပေါက်ရောက်ရာဒေသမှာ အမေရိကန်အလယ်ပိုင်းနှင့် မြောက်ပိုင်းဖြစ်ပြီး ယင်းမှတဆင့် ဥရောပနှင့် ကမ္ဘာ့အခြားဒေသများသို့ ပျံ့နှံ့လာခြင်းဖြစ်သည်။ \n\nအစေ့မှစိုက်သောအပင်သည် စိုက်ပြီး ၃ လခန့်တွင်မှ အသီးစသီးသော်လည်း ကိုင်းကူး၍ စိုက်သောအပင်ကမူ ၁ လခန့်တွင် စသီးနိုင်သည်။ အပင်ငယ်ငယ်နှင့် အသီးသီးသောကြောင့် အလှစိုက်ပင်အဖြစ်ထားလျှင်လည်း ရနိုင်သည်။ \n\nကိုင်းကူးရန်အပင်ရွေးချယ်ခြင်းနှင့် ကိုင်းကူးရာတွင် လိုအပ်သောပစ္စည်းများ\n\nမျိုးကိုင်းကူးရန် ရည်ရွယ်သောအပင်သည် မိမိကြိုက်နှစ်သက်သောမျိုး၊ ကျန်းမာသန်စွမ်းသောမျိုး၊ ရောဂါကင်းသောမျိုး၊ အသီးအားကောင်းသောမျိုး ဖြစ်ရမည်။ \n\nကိုင်းကူးရန်လိုအပ်သောပစ္စည်းများမှာ ဓားပါးပါးပြတ်ပြတ်တစ်လတ်၊ ပလတ်စတစ်ကြိုး၊ အကြည်အိတ်/ပလတ်စတစ်အကြည်ဘူး၊ အုန်းဆံမှုန့်/ မြေဆွေးမှုန့်တို့ လိုအပ်သည်။ \n\nအုန်းဆံမှုန့်/မြေဆွေးမှုန့်ကို ၅၀ - ၆၀ ရာခိုင်နှုန်း ရေစိုဓာတ်ရှိအောင်နယ်၍ (လက်နှင့်ဆုပ်ကြည့်လျှင် လက်ရေစိုရုံအနေအထား) အကြည်အိတ်နှင့် ထုပ်ထားရမည်။ ရေများလျှင် အမြစ်ပုပ်တတ်သည်။\n\nအိတ်ထုပ်များအဆင်သင့်ဖြစ်၍ အပင်သည် ကိုင်းကူးရန်အဆင်သင့်ဖြစ်သောအချိန်တွင် မြေထုပ်စည်းခြင်း စလုပ်နိုင်ပါသည်။ လေပေါ်အမြစ်ထွက်နိုင်ရန် ပတ်ဝန်းကျင်သည် စိုစွတ်သင့်သည်။ မြေထုပ်စည်းခြင်းကို အပင်၏ထိပ်ညွန့်မှ ၁ တောင်အကွာတွင် ကူးနိုင်ပါသည်။ \n\nအနွယ်၏အဆစ်တွင် ကူးမည်ဖြစ်သောကြောင့် အဆစ်တွင်ရှိသော အရွက်၊ အညွန့်အတက်များ ဖယ်ရှား၍ (၃)ဆစ်ခြား တစ်ခါကူးနိုင်ပါသည်။  မြေထုပ်ကို အလယ်မှခွဲ၍ အရွက်ဖယ်ထားသောအဆစ်နေရာတွင် ညှပ်၍ ကောက်ညှင်းထုပ်ပမာ စည်းပေးရပါသည်။ (မိမိ၏မြေထုပ်အရွယ်အစားအရ (၁-၃)  ဆစ်ထိ ခြုံငုံ၍မြေထုပ်စည်းနိုင်ပါသည်။) မြေထုပ်စည်းပြီး ၁၀ ရက်ခန့်တွင် အမြစ်ထွက်၍ ၁၅ ရက်ခန့်တွင် ကိုင်းဖြတ်ရွှေ့စိုက်နိုင်ပြီဖြစ်သည်။\n\n\n\nပြောင်းရွှေ့စိုက်ခြင်း\n\nပြောင်းရွှေ့စိုက်မည့်မြေသည် ကြိုတင်ပြင်ဆင်ထားသော အနေအထားဖြစ်နေရန်လိုအပ်ပြီး အမြစ်သည် နုနယ်သောကြောင့် ဂရုတစိုက်ကိုင်တွယ်ရန် လိုအပ်ပါသည်။ \n\nမြေသည် လုံလုံလောက်လောက်စိုစွတ်၍ အေးနေမှသာ အမြစ်လောင်ခြင်း သက်သာပါမည်။ ဖြတ်လာသောပျိုးထုပ်ကိုင်းကို ပြောင်းရွှေ့စိုက်ပြီး စိုက်ကျင်းပေါ်တွင် မြက်/သစ်ခက်တို့ဖြင့် မြေဖုံးပေးလျှင် အမြစ်ရှင်သန်အား ပိုကောင်းပါသည်။ (ထိပ်အညွန့်ပိုင်းကို ဖြတ်ပေးလျှင် ရေငွေ့ပျံခြင်း လျော့နည်းစေသည်။) \n\nပြောင်းရွှေ့စိုက်ချိန်တွင် အမြစ်သည် ကောင်းစွာ အာဟာရဓာတ်မစုပ်နိုင်သေးသောကြောင့် ပြောင်းစိုက်ချိန်က ပါလာသောအပွင့်၊ အသီးများကို ပေးမကြီးထွားစေသင့်ပါ။ ပြောင်းစိုက်ပြီး ၂၅ ရက်ခန့်မှသာလျှင် အပွင့်၊ အသီး စတင်စေသင့်သည်။\n\nယခုဖော်ပြထားသော ဖရုံ၊ ဘူး၊ သခွား တို့၏ မြေထုပ်စည်းနည်းဖြင့် ကိုင်းကူးနိုင်ခြင်းကို သိရှိခြင်းအားဖြင့် စီးပွားဖြစ်အထိ အသုံးချ စိုက်ပျိုးထုတ်လုပ်နိုင်လာလိမ့်မည်ဟု ယုံကြည်ပါသည်။"
  },
  {
    "Id": "01HN0T7J5B6R1BNFAP8EV0GKPD",
    "Title": "ဒူးရင်းပင်ပြုစုနည်း",
    "Date": "2022-08-06T11:00:00Z",
    "Author": "အစိမ်းရောင်လမ်း",
    "Content": "(က) အရွက်များ မရင့်မီအဆင့် (စက်တင်ဘာ - အောက်တိုဘာ)\n\n(၁) အညွန့်သစ်များထွက်ရှိရန် တစ်ပတ်လျှင် ယူရီးယားဖျော်ရည် ၁၀ လီတာနှုန်းပက်ဖျန်းပေးပါ။ (ယူရီးယား ၂၀၀ ဂရမ်ကိုရေလီတာ ၂၀ တွင်ဖျော်ရန်။)\n\n(၂) ရောဂါကျ အညွန့်များကို ဖြတ်ပါ။\n\n(၃) Psyllids အင်းဆက်ပိုးကို အထက်ဖော်ပြပါအတိုင်း နှိမ်နင်းပါ။\n\n(၄) African Red Mite ( အာဖရိကမွှားပင့်ကူနီ) များကို ရေဖြင့်ပက်ဖျန်း၍ဖြစ်စေ၊ Propagith ( Omite) ၃၀ % WP ၃၀ ဂရမ်ကိုရေလီတာ ၂၀ တွင်ဖျော်၍ ဖြစ်စေ ပက်ဖျန်းနှိမ်နင်းပါ။ ( Redmite များသည် စိုထိုင်းစနည်းလျှင် ကျရောက်လေ့ရှိသဖြင့် ရေဖြင့်ပက်ဖျန်းနှိမ်နင်းနိုင်ပါသည်။)\n\n(၅) Rhizoctonia ရွက်ခြောက်ရောဂါကို Carbendazin ၆၀% WP ၁၂ ဂရမ်ကို ရေလီတာ၂၀တွင်ဖျော်ကာ ပက်ဖျန်း၍ နှိမ်နင်းပါ။\n\n(၆) ပင်စည်တွင်ရေညှိတက်သည်ကို တွေ့လျှင် Copper oxychloride  ၈၅% WP ၅၀  ဂရမ်ကိုရေလီတာ၂၀ တွင်ဖျော်၍ ပက်ဖျန်းပါ။\n\n(၇) အမြစ်နှင့် ပင်စည်ပုပ်ရောဂါ Phytophthora ကိုကာကွယ်နှိမ်နင်းရန်မှာ\n\n- ရောဂါကျသည့် အစိတ်အပိုင်းဧရိယာကို ဖယ်ရှားပြီး အနာနေရာကို Metalaxy ၂၅ % WP ၅၀ - ၆၀ ဂရမ်ကို ရေတစ်လီတာတွင်ဖျော်၍ သုတ်လိမ်းပေးပါ။\n\n- အရွက်များအဝါရောင်သို့ပြောင်းခဲ့လျှင် Phosethyol  aluminium (Aleate) ၈၀% WP ၅၀ ဂရမ်ကို ရေလီတာ ၂၀ တွင်ဖျော်၍ အရွက်ပေါ် ပက်ဖျန်းပေးပါ။\n\n- ရောဂါကျရောက်မှုပြင်းထန်ပါက ရောဂါကျသည့် အကိုင်းနှင့် အမြုပ်အတွင်းသို့ phosphorus acid ရေ ၁း၁ အရောကို ထိုးသွင်းပေးပါ။\n\n(၈) တစ်ပင်အတွက် တစ်ရက်လျှင်ရေ ၄.၅ မီလီမီတာနှုန်းသွင်းပေးပါ။\n\n\n\n(ခ) ပန်းမပွင့်မီ အရွက်ရင့်အဆင့် (နိုဝင်ဘာ - ဒီဇင်ဘာ)\n\n- အညွန့်သစ်ထွက်ရန် ယူရီးယား ၂% ဖျော်ရည်ပက်ဖျန်းပါ။\n\n- Psylid ကို ဖော်ပြခဲ့သည့်အတိုင်း နှိမ်နင်းပါ။\n\n-  မွှား၊ ပင့်ကူနီ၊ အမြစ်နှင့် ပင်စည်ပုပ်ရောဂါ၊ ရွက်ခြောက်ရောဂါ နှင့် ပေါင်းမြက်နှိမ်နင်းခြင်းကို ဖော်ပြခဲ့သည့်အတိုင်း နှိမ်နင်းပါ။\n\n- အပင်အား အာဟာရဖြည့်တင်းရန်နှင့် ပွင့်ဖူးဖြစ်ပေါ်မှုအတွက် တွန်အားပေးရန် ၈း၂၄း၂၄ သို့မဟုတ် ၉း၂၄း၂၄ ဓာတ်မြေဩဇာအား တစ်ပင် နှစ်ကီလိုနှုန်းထည့်ပေးပါ။\n\n- ပန်းပွင့်ရန်နှင့် ပွင့်ဖူးများ များလာရန်၊ တွန်အားပေးရန် အကိုင်းများသို့ KNO3 (ယမ်းစိမ်း) ၁% ပက်ဖျန်းပေးပါ။\n\n(ဂ) အသီးကင်းဝင်ချိန် (ဒီဇင်ဘာ-ဇန်နဝါရီ)\n\n- အကိုင်းအဖျားပိုင်းနားတွင်ရှိသော ပန်းပွင့်များကိုဖြတ်ပါ။ အကိုင်း၏ ကျန်အပိုင်းရှိ ပန်းပွင့်များသိပ်သည်းနေလျှင် ခြွေပေးပါ။\n\n- လက်ဖြင့် ဝတ်မှုန်ကူးပေးပါ။\n\n- တစ်ပင်လျှင် တစ်ရက်အတွက် ရေ ၄-၅ မီလီမီတာ သွင်းပေးပါ။\n\n- အနည်းလိုဒြပ်စင် ၅ဂရမ်+ ယူရီးယား ၃၀ ဂ၇မ်ကို ရေလီတာ ၂၀တွင် ရောဖျောပြီး အရွက်ပေါ်ဖျန်းပါ။\n\n- မွှားပင့်ကူနီကို ဖော်ပြခဲ့သည့်အတိုင်းနှိမ်နင်းပါ။\n\n(ဃ) အသီးကြီးထွားခြင်းအဆင့် (ဖေဖော်ရီ - ဧပြီ)\n\n- အသီး သုံးကြိမ်ခြွေပေးပါ။\n\nပထမအကြိမ် အသီးခြွေခြင်းကို အသီးသက်တမ်း ၂၁- ၃၀ ရက်တွင်ဆောင်ရွက်ပြီး လိုအပ်သောအသီးအရေအတွက် ၂ဆ ချန်ထားပါ။\n\nဒုတိယအကြိမ် အသီးခြွေခြင်းကို အသီးသက်တမ်း ၃၅- ၄၂\n\nတတိယအကြိမ် အသီးခြွေခြင်းကို ပန်းပွင့်ပြီး ရက်သတ္တပတ် ၆-၇ မတိုင်မီ ဆောင်ရွက်ပြီး အသီးအရေအတွက် လုံလောက်ရုံချန်၍ ခြွေပါ။\n\n- အသီး ၃၅ ရက်သားတွင် ၁၂း၁၂း၁၇ ဓာတ်မြေဩဇာကို တစ်ပတ်လျှင် နှစ်ကီလိုဂရမ်နှုန်း ကျွေးပါ။ အသီး  ၅၆ - ၆၃ ရက်သားတွင် ဓာတ်စုံမြေဩဇာ Complex တစ်ပင် ၂၅၀ ဂရမ်နှုန်းဖြင့် မြေကြီးထဲထည့်သွင်းပြီး အနည်းလို အာဟာရ ၁၀ ဂရမ်ကိုရေလီတာ ၂၀ တွင်ဖျော်၍ အရွက်ပေါ်ဖျန်းပေးပါ။\n\n(င) အသီးဆွတ်ခူးပြီး အဆင့် ( ဇွန် -ဩဂုတ်)\n\n- ရောဂါကျတိုင်း၊ ကိုင်းသေ ကိုင်းညှပ်များကို ဖြတ်တောက်ပါ။\n\n- ၁၅း၁၅း၁၅ သို့မဟုတ် ၁၆း၁၆း၁၆ ဓာတ်မြေဩဇာ တစ်ပင် နှစ်ပင်ကီလိုဂရမ်နှုန်းထည့်ပေးပါ။\n\n- အညွန့်သစ်များ ကောင်းစွာထွက်ရှိရန် ယူရီးယားဖျော်ရည် ၁၀ လီတာပက်ဖျန်း ပေးပါ။ (ယူရီးယားး ၂၀၀ ဂ၇မ်ကို ရေလီတာ ၂၀တွင်ဖျော်ရန်)\n\n- Psyllids အင်းဆက်ပိုးကို ရေပန်းဖြင့် တိုက်ရိုက်မှုန်ပန်း၍ နှိမ်နင်းပါ။\n\nအကယ်၍ အညွန့်များသို့ ကျရောက်နေပါက အင်ဒိုဆာလဖန် ၃၅% အီးစီဆေးရည် ၅၀ စီစီကို ရေလီတာ ၂၀တွင်ဖျော်၍ ပက်ဖျန်းပါ။\n\n-   တစ်ပင်အတွက် တစ်ရက်လျှင်သွင်းရေ ၄- ၅ မီလီမီတာသွင်းပါ။\n\n-   ပေါင်းမြက်များ ဖြတ်ပေးပါ။\n\nဆွတ်ခူးခြင်းနှင့် အထွက်နှုန်း\n\nပန်းပွင့်ပြီး ငါးလခွဲအကြာ ဒူးရင်းသီးအညှာရှိ အရစ်ကျဲလာချိန်၊ ဆူးကြီးလာချိန်၊ အသီးရောင်ပြောင်းလာချိန်တွင် အသီးအညှာ၏ အရစ်အထက်မှ နှစ်လက်မ သုံးလက်မခွာ၍ ကိုင်းဖြတ်ကတ်ကြေးဖြင့် ဖြတ်၍ အသီးခူးဆွတ်ရပါသည်။ ခုနှစ်နှစ်သားကျော်လျှင် စသီး၍ အနှစ် ၃၀-၅၀ အထိ ဖြိုင်ဖြိုင်သီးကြောင်းသိရသည်။ မျိုးကောင်းလျှင် တစ်နှစ်လျှင် အပင်တစ်ပင်မှ အလုံး၁၀၀- ၃၀၀ အထိသီးတက်သည်။ ဆွတ်ခူးပြီး အသီးများကို အရွယ်အစားအလိုက်ခွဲ၍ စနစ်တကျ ထုတ်ပိုးသယ်ပို့ရပါမည်။"
  },
  {
    "Id": "01HN0T7J6MH9J9NHH01AXWQVJN",
    "Title": "စိုက်ပျိုးမွေးမြူရေး နှစ်ခုလုံးမှာ အကျိုးများအသုံးချနိုင်တဲ့ အေဇိုလာ ထုတ်လုပ်သုံးစွဲနည်း (၁)",
    "Date": "2022-07-29T14:30:00Z",
    "Author": "Htet Zaw Htun (organic Farming Coach)",
    "Content": "ဓာတ်မြေဩဇာဈေးတွေ ခေါင်ခိုက်လာတဲ့ အခုလိုအချိန်မှာ သူ့အတွက် အစားထိုး အသုံးပြုနိုင်မယ့် သဘာဝမြေဩဇာတွေအကြောင်းကို တောင်သူတွေ ပိုပြီးစိတ်ဝင်စားလာကြပါတယ်။ ဒီအတွက် သဘာဝမြေဩဇာတွေ အမျိုးမျိုးလည်း ထုတ်လုပ်ရောင်းချသူတွေ၊ သုံးစွဲသူတွေ အများအပြားရှိလာပါတယ်။ ဒီထဲကမှ အပင်တွေအတွက် အာဟာရဓာတ်များစွာပါဝင်ပြီး အလွယ်တကူ ထုတ်လုပ်သုံးစွဲလို့ရသလို စီးပွားဖြစ်ပါထုတ်လုပ်အသုံးချနိုင်မယ့် အေဇိုလာ(Azolla) စိုက်ပျိုးမှုလုပ်ငန်းစဉ်တွေအကြောင်းကို တောင်သူတော်တော်များများက မေးမြန်းလာလို့ အေဇိုလာစိုက်ပျိုးပြုစုနည်း၊ မျိုးပွားနည်း၊ လိုအပ်သောပတ်ဝန်းကျင်၊ အသုံးပြုနည်း၊ အကျိုးကျေးဇူးများနဲ့ ပိုးမွှားရောဂါများကာကွယ်နည်း၊ ရိတ်သိမ်းယူနည်း စတဲ့ အသေးစိတ်အချက်အလက်တွေကို ရေးသားဖော်ပြလိုက်ပါတယ်။Azolla ဆိုတာ ဘာလဲAzolla ဆိုတာက ရေထဲမှာနေတဲ့ Fern ပင် အမျိုးအစားဖြစ်ပြီး Duck Weeds သို့မဟုတ် ရေညှိများနဲ့ဆင်တူတဲ့ ရေနေရေပေါ်ပင်များ ဖြစ်ပါတယ်။ အာရှ၊ အာဖရိကနဲ့ အမေရိကတို့ရဲ့ မူရင်းဇာတိရင်းမြစ်များ ဖြစ်ပြီး နာမည်အမျိုးမျိုးဖြင့် ခေါ်ဝေါ်အသုံးပြုကြပါတယ်။\n\nသူတို့ဟာ အောက်ခံအမြစ်များတွဲလောင်းနဲ့ ရေမျက်နှာပြင်ပေါ်မှာမျှောနေကြတာပါ။ ယပ်တောင်လို ပုံစံရှိပြီး အရွယ်အစားသေးငယ်ကာ တစ်ခုနဲ့တစ်ခု ထပ်နေတဲ့အပင်လေးတွေပါ။\n\nရေစိုခံနိုင်တဲ့ ဒီ Azolla အပင်လေးဟာ ၂ ရက်၊ ၃ ရက်အတွင်း သူ့ရဲ့ဇီဝဒြပ်ထုကို နှစ်ဆတိုးစေနိုင်လို့ 'စူပါအပင် Azolla ' အဖြစ် လူကြိုက်များကြပါတယ်။ \n\nသူ့မှာမျိုးစိတ် ၆ မျိုးရှိပြီး လက်ရှိ အာရှမှာ အများဆုံးတွေ့ရှိရတာက A.pinnata မျိုးစိတ်ပါ။ တခြားမျိုးစိတ်တွေကတော့ A.filiculoides, A. nilotica, A. caroliniana, A. Mexicana, A. Microphylle တို့ ဖြစ်ပါတယ်။ မျိုးစိတ်တစ်ခုစီဟာ အပင်အရွယ်အစား ကွဲပြားကြပြီး အမွေးအရောင်တွေက အစိမ်းကနေ ခရမ်းရောင်အထိ ကွဲပြားနိုင်ပါတယ်။ \n\nအမွေးများရဲ့ ညွှန်ပြချက်ကိုလိုက်ပြီး သွင်ပြင်လက္ခဏာ- ဇီဝကမ္မမျိုးကွဲသုံးမျိုးအဖြစ် ဖော်ပြကြပါတယ်။\n\nအနီရောင်က ဆားငန်ဓာတ်ကို ခံနိုင်ရည်ရှိပြီး ခရမ်းရောင်ကတော့ အချဉ်ဓာတ်ကို ခံနိုင်ရည်ရှိပါတယ်။ သစ်စိမ်းရောင်ကတော့ မြင့်မားတဲ့အပူချိန်ကို ခံနိုင်ရည်ရှိပါတယ်။\n\nမျိုးစိတ်နှင့် ပတ်ဝန်းကျင်ဆိုင်ရာအချက်များ ကွာခြားမှုက Azolla ရဲ့ အာဟာရပါဝင်မှုကို ပြောင်းလဲစေနိုင်ပါတယ်။\n\n \n\nဘယ်လိုဓာတ်တွေပါဝင်ပြီး ဘယ်လိုအသုံးချကြလဲ\n\nမွေးမြူရေးအတွက် အသုံးချခြင်း\n\nAzolla အခြောက်မှာ အောက်ပါဓာတ်များ ပါဝင်ပါတယ်။\u2028\n\n၁။ ပရိုတင်းဓာတ် (အစိမ်း)\u2028\n၂။ အမျှင်ဓာတ်\u2028\n၃။ ပြာဓာတ် (ပိုတတ်)\u2028\n၄။ နိုက်ထရိုဂျင်\n\u2028၅။ ကယ်လ်စီယမ်\n\u2028၆။ ဖော့စဖရပ် နှင့် အခြားအာဟာရများ\n\u2028၇။ Lysine, Methionine, Cystine\nဆိုတော့ အဲ့လိုဓာတ်တွေ ပါဝင်တာကြောင့် တိရစ္ဆာန် သို့မဟုတ် မွေးမြူရေးအစာအဖြစ် (နို့စားတိရစ္ဆာန်များ၊ ကြက်၊ သိုးနှင့် ဆိတ်များအတွက်) တွင်ကျယ်စွာ အသုံးပြုကြပါတယ်။\u2028\u2028\n\nစိုက်ပျိုးရေးတွင် အသုံးချခြင်း\n\n*နိုက်ထရိုဂျင် ပြုပြင်ဖမ်းယူပေးနိုင်ခြင်း*\u2028\n\nယေဘုယျအားဖြင့် Azolla ဟာ နိုက်ထရိုဂျင် ဖြည့်တင်းရာမှာ ကူညီပေးနိုင်လို့ အပင်တွေကို ကြီးထွားမှု မြန်ဆန်စေပါတယ်။ သူတို့ဟာ လေထုအတွင်း နိုက်ထရိုဂျင်ကို ပြုပြင်ပေးတဲ့ စိမ်းပြာရောင် ရေညှိမျိုးစိတ်များနဲ့လည်း ပေါင်းသင်းနေထိုင်နိုင်ကြပါတယ်။\n\nရေညှိမျိုးစိတ်တွေဟာ ဒီ အေဇိုလာ Fern ပင်လေးတွေရဲ့ အပေါ်ဘက်အခြမ်းမှာ နေထိုင်ကြပြီး 'anabaena Azolla' လို့ ခေါ်ပါတယ်။ ဒီရေညှိမျိုးစိတ်တွေဟာ အော်ဂဲနစ်နိုက်ထရိုဂျင်ဓာတ်မြေသြဇာရဲ့ ရင်းမြစ်ဖြစ်ပြီး အထူးသဖြင့် စပါးစိုက်ပျိုးချိန်ဆိုရင် ရေနေသစ်စိမ်းမြေဩဇာအဖြစ် အသုံးပြုလို့ ရပါတယ်။\n\nAnabaena သုတေသနတစ်ခုမှာတော့ Azolla ရဲ့ ပေါင်းစပ်မှုနဲ့အတူ မြေတစ်ဟက်တာ(၂.၄၇ ဧက)ကနေ သစ်စိမ်းမြေဩဇာ တနေ့ ၁ တန်ခန့် ထွက်ရှိနိုင်တယ်လို့ ဆိုထားပါတယ်။\n\nနိုက်ထရိုဂျင်မရှိတဲ့နေရာမှာ စိုက်ပျိုးကြည့်တဲ့အခါ Azolla ဟာ ၃-၅ ရက်အတွင်း အလေးချိန် နှစ်ဆတိုးနိုင်တာတွေ့ရပါတယ်။ နိုက်ထရိုဂျင်ကတော့ 0.1-0.2% နီးပါး ပါဝင်နိုင်ပါတယ်။ Azolla အခြောက်မှာဆိုရင်တော့ နိုက်ထရိုဂျင်က 3-5% အထိ ပါဝင်ပါတယ်။\n\nအရောင်ကိုကြည့်ရုံနဲ့တော့ နိုက်ထရိုဂျင်ပါဝင်မှုအနေအထားကို ပြောလို့မရပါဘူး။ ဘာလို့လဲဆိုတော့ ဖော့စဖရပ်နှင့် ကယ်လ်စီယမ်ချို့တဲ့မှု၊ နွေရာသီအပူချိန် စတာတွေကြောင့် သူက အနီရောင်လည်း ဖြစ်သွားနိုင်လို့ပါ။\n\nအစိမ်းပဲဖြစ်ဖြစ်၊ အနီရောင်ပဲဖြစ်ဖြစ် Azolla မျိုးကွဲနှစ်မျိုးစလုံးမှာ နိုက်ထရိုဂျင်ပါဝင်မှုကတော့ အတူတူလောက်ပါပဲ။\u2028\u2028\n\nAzolla ရဲ့ အားသာချက်များကတော့..\u2028\n\n၁။သဘာဝပတ်ဝန်းကျင် အခြေအနေအရ တောရိုင်းများတွင် အလွယ်တကူ စိုက်ပျိုးနိုင်ခြင်း။\u2028\n၂။ ကြီးထွားနှုန်းမြန်ပြီး အမြောက်အမြားထုတ်လုပ်နိုင်ခြင်း။\u2028\n၃။ လေထုထဲက နိုက်ထရိုဂျင်ကို ပြုပြင်ပေးနိုင်စွမ်းရှိခြင်း။\u2028\n၄။ ဇင့်၊ သံ၊ မန်းဂနိစ် စသည်တို့ကဲ့သို့ ဒြပ်စင်များကို ပျော်ဝင်စေပြီး စပါးပင်များ၊ ကန်စွန်းပင်များနှင့် ရေနေစိုက်ပျိုးသော အပင်များကို ရရှိစေခြင်း။\n\u2028၅။ စိုက်ပျိုးမြေများတွင် ပေါင်းမြက်များကို နှိမ်နင်းနိုင်ခြင်း။\u2028\n၆။ အပင်ကြီးထွားမှုကို ထိန်းညှိပေးသော ဗီတာမင်များနှင့် အပင်ကြီးထွားမှုကို အထောက်အပံ့ပေးနိုင်ခြင်း။\u2028\n၇။ ဓာတုနိုက်ထရိုဂျင်ဓာတ်မြေသြဇာ(ယူရီးယား)ကို အစားထိုးအသုံးပြုနိုင်ခြင်း။\u2028\n၈။ စိုက်ပျိုးဧရိယာ၏ ရေငွေ့ပျံနှုန်းကို လျှော့ချပေးနိုင်ခြင်း။\n\u2028၉။ ဓာတ်မြေသြဇာ အသုံးချမှု ထိရောက်မှုကို တိုးစေခြင်း။\u2028\n၁၀။ စိုက်ပျိုးရေးမွေးမြူရေးအတွက် ရင်းနှီးမြှုပ်နှံမှုနည်းခြင်း။\n\u2028၁၁။ အခြားသီးနှံများနှင့်အတူ စိုက်ခင်းငယ်တစ်ခုအတွင်း စိုက်ပျိုးနိုင်ခြင်း။\u2028\n၁၂။ လေထုအတွင်း ကာဗွန်ဒိုင်အောက်ဆိုဒ် ပမာဏကို မျှတအောင် ကူညီပေးနိုင်ခြင်း။\nစတဲ့ အကျိုးကျေးဇူး အများအပြား ရရှိစေပါတယ်။\n\nဆိုတော့ ဒီလို အကျိုးကျေးဇူးများပြားလှတဲ့ အေဇိုလာတွေကို ဘယ်လိုတွေ စိုက်ပျိုးထုတ်လုပ်မလဲ၊ ဘယ်လိုတွေ အသုံးချလို့ ရလဲဆိုတာတွေကိုတော့ အပိုင်း (၂) မှာ ဆက်လက်ဖော်ပြပေးသွားပါမယ်။"
  },
  {
    "Id": "01HN0T7J8DBYN1V26A77SQ156F",
    "Title": "စိုက်ပျိုးမွေးမြူရေး နှစ်ခုလုံးမှာ အကျိုးများအသုံးချနိုင်တဲ့ အေဇိုလာ ထုတ်လုပ်သုံးစွဲနည်း (၂)",
    "Date": "2022-07-31T11:30:00Z",
    "Author": "Htet Zaw Htun (organic Farming Coach)",
    "Content": "Azolla စိုက်ပျိုးထုတ်လုပ်ခြင်းလုပ်ငန်းစဉ်များမြေရွေးချယ်ခြင်းနှင့် ရေကန်တည်ဆောက်ခြင်း\n\nအလွယ်တကူ ကြီးကြပ်နိုင်၊ ထိန်းသိမ်းမှုပြုလုပ်နိုင်တဲ့ မြေနေရာကိုရွေးချယ်သင့်ပါတယ်။ \nရေပေးရန် လုံလောက်မှုရှိနိုင်တဲ့နေရာ ဖြစ်သင့်ပြီး Azolla စိုက်ပျိုးဖို့အတွက် တစ်စိတ်တစ်ပိုင်း အရိပ်ရနိုင်တဲ့နေရာဖြစ်သင့်ပါတယ်။ ဒါမှမဟုတ်ရင်တော့ အရိပ်အာဝါသ အစီအစဉ်များ ဖန်တီးပေးဖို့ လိုပါတယ်။\nAzolla ရဲ့ ကြီးထွားမှု ဧရိယာဟာ ကန်ရဲ့လိုအပ်ချက်တွေပေါ်မူတည်ပြီး ကွဲပြားသွားနိုင်ပါတယ်။\nပုံမှန်အားဖြင့် အကျယ်အဝန်း (6 x 4) ပေ ရှိတဲ့ ကန်တစ်ကန်ဟာ တစ်နေ့ကို Azolla 1 ကီလို ဂရမ် (၆၂ ကျပ်သားခန့်) ထွက်ရှိနိုင်ပါတယ်။\nမြေကို သေချာသန့်စင်ပြီး ညှိပေးရပါမယ်။ ရေကန်ကို အုတ်ခဲများဖြင့် သို့မဟုတ် မြေသားကို ဖယ်ထုတ်ခြင်းဖြင့် မြှင့်တင်ထားတဲ့ တာတမံဖြင့် ဖန်တီးနိုင်ပါတယ်။ \nဧရိယာကို တာရှည်ခံဖို့နဲ့ လေပြင်းတိုက်ခတ်ချိန်မှာ ကာကွယ်နိုင်စေဖို့အတွက် အုတ်များဖြင့် ဖုံးအုပ်ထားသင့်ပြီး ဧရိယာအားလုံးကို အကြမ်းခံသော တာပေါ်လင်ဖြင့် ဖုံးအုပ်ထားသင့်ပါတယ်။\nတာပေါင်ကနေ ရေယိုစိမ့်ခြင်းမှ ကာကွယ်ရန် အပေါက်များ မရှိစေဖို့ ဂရုပြုရပါမယ်။ သစ်သားတိုင်များ သို့မဟုတ် ဝါးတုတ်များသုံးပြီး ရေကန်ပတ်လည်မှာ အရိပ်ရဇာပိုက်စများကို မိုးပေးသင့်ပါတယ်။\u2028\u2028\n*Azolla မျိုးပွားခြင်း*\u2028\u2028\n\nAzolla ဟာ မျိုးပွားပြီး တစ်နှစ်ပတ်လုံး ပွားများနိုင်ပါတယ်။ မျိုးများကို ပြန်လည်ပွားယူနိုင်ရန်အတွက် ရာသီတလျှောက်လုံး ထိန်းသိမ်းထားဖို့ လိုအပ်ပါတယ်။\nအလွန်ပူပြီး အလွန်အေးတဲ့ အပူချိန်မျိုးဆိုရင်တော့ Azolla မျိုးစိတ်များကို ထိန်းသိမ်းခြင်းဟာ ခက်ခဲနိုင်လို့ ဂရုတစိုက် ကိုင်တွယ်သင့်ပါတယ်။\nနွေရာသီကာလမှာဆိုရင် ကြီးထွားမှုထိန်းသိမ်းရန်နဲ့ ပိုးမွှားများရန်မှ ကာကွယ်ဖို့ သင့်တော်တဲ့ သဘာဝပိုးသတ်ဆေးတမျိုးမျိုးကို အသုံးပြု ကာကွယ်ပေးရပါမယ်။\nAzolla စိုက်ပျိုးဖို့ဆိုရင် အဓိက နည်းလမ်းနှစ်ခုကို အသုံးပြုနိုင်ပါတယ်။\nတနည်းက ပျိုးခင်းမှာ စိုက်ပျိုးပြီးနောက် မျိုးပွားဖို့အတွက် စပါးခင်းများ နဲ့ တခြားရေမှာ စိုက်ပျိုးနိုင်တဲ့ စိုက်ခင်းများထဲမှာ ကြဲချတာပါ။  ဒုတိယတစ်မျိုးကတော့ သစ်စိမ်းမြေဩဇာအဖြစ် စိုက်ပျိုးဖို့ ဖြစ်ပါတယ်။\nAzolla မျိုးပွားခြင်းမှာ မျိုးကွဲအားလုံးကတော့ မြင့်မားတဲ့ အပူချိန်ကို ခံနိုင်ရည်မရှိပါဘူး။ Azolla ရဲ့ မျိုးပွားမှု၊ ပိုးမွှားနှင့်ရောဂါကျရောက်မှုတွေကို ထိန်းသိမ်းစောင့်ရှောက်ဖို့တွေကတော့ အတော်လေးဂရုစိုက်ပေးဖို့ လိုပါတယ်။\u2028\u2028\n*Azolla စိုက်ပျိုးခြင်းအတွက် ပတ်ဝန်းကျင်လိုအပ်ချက်*\u2028\u2028\n\nAzolla ကို ရေကန်များ၊ မြောင်းများ၊ ပူနွေးသောရေစိုဒေသများနဲ့ အပူပိုင်းဒေသများမှာ အဓိကအားဖြင့် တွေ့ရှိရပါတယ်။ သူ့ရဲ့ကြီးထွားမှုနဲ့ အလင်းပြန်ခြင်းအတွက်ဆိုရင် တစ်စိတ်တစ်ပိုင်း အရိပ်နဲ့ အလင်းရောင် လိုအပ်ပါတယ်။\n Azolla စိုက်ပျိုးရေးအတွက် နေရောင်ခြည် လိုအပ်ချက်ကတော့ 25-50% ဖြစ်သည်။ အကောင်းဆုံးပျမ်းမျှအပူချိန်လိုအပ်ချက်ကတော့ 20-30˚C ဝန်းကျင်ပါ။ \nအပူချိန် 35˚C အထက်မှာဆိုရင်တော့ Azolla ကြီးထွားမှုကို အဟန့်အတားဖြစ်စေပြီး သူ့ရဲ့ပွားနှုန်းကို လျော့ကျစေပါတယ်။\nရေကန်ထဲမှာ အနည်းဆုံးရေပမာဏ ၄ -၆ လက်မ ရှိသင့်ပါတယ်။\nAzolla စိုက်ပျိုးရေးအတွက် လိုအပ်တဲ့ အကောင်းဆုံးနှိုင်းရစိုထိုင်းဆကတော့ 85-90% ဝန်းကျင်ဖြစ်ပါတယ်။ စိုထိုင်းဆ 60% အောက်ဆိုရင် ဧရိယာအတွင်း ခြောက်သွေ့မှုကို ဖြစ်စေပြီး ပျက်စီး လွယ်သွားစေနိုင်ပါတယ်။\nကြီးထွားမှုအကောင်းဆုံး pH အနေနဲ့ကတော့ 5-7 အကြား ရှိသင့်ပါတယ်။ အယ်ကာလိုင်း သို့မဟုတ် အက်ဆစ်ဓာတ်များလွန်းတဲ့ pH ဟာ Azolla ကြီးထွားမှုအပေါ် ဆိုးရွားသော သက်ရောက်မှုရှိနိုင်ပါတယ်။ ရေငန်ဓာတ်မများစေဖို့ သတိထားသင့်ပါတယ်။\nအပင်ကြီးထွားရှင်သန်ရန် လိုအပ်ချက်များAzolla ဟာ ရေမှ အာဟာရများကို ရရှိပြီး ကြီးထွားမှုအတွက်ဆိုရင် လုံလောက်သော ဖော့စဖရပ်စ် ထောက်ပံ့ပေးဖို့က အလွန်အရေးကြီးပါတယ်။ \nတစ်ခါတစ်ရံမှာတော့ သူ့ရဲ့ကြီးထွားမှုအတွက် ပိုတက်စီယမ်မြေသြဇာကို လိုအပ်ပါတယ်။\n \u2028ပျိုးပင်များ ကြီးထွားလာချိန်မှာ နီညိုရောင်ပြောင်းသွားတာကို တွေ့ရင် ဒါဟာ နိုက်ထရိုဂျင်ဓာတ် ချို့တဲ့ကြောင်း ညွှန်ပြတာဖြစ်ပြီး အာဟာရရေ၊ အီးအမ် စတာတွေကို အပင်တွေပေါ် ဖျန်းပေးဖို့ လိုပါတယ်။\nသဘာဝမြေဩဇာ (ကြက်ချေး သို့မဟုတ် နွားချေး)နဲ့ ဖော့စဖိတ်ကျောက်မှုန့် တို့ကိုလည်း လိုအပ်သလိုထည့်သွင်းအသုံးပြုပေးရပါမယ်။ \nမိုးရာသီဟာ Azolla စိုက်ပျိုးခြင်းအတွက်ကောင်းမွန်ပြီး လျင်မြန်သော ကြီးထွားမှုကို သေချာပေါက် ရရှိစေနိုင်ပါတယ်။\nပိုးမွှားနှင့်ရောဂါထိန်းချုပ်ခြင်း\n\n\u2028\u2028ပိုးမွှားနှင့် ရောဂါထိန်းချုပ်ရေး\u2028အများအားဖြင့် နွေရာသီမှာဆိုရင် ပိုးမွှားတွေဟာ Azolla ကို လုံးဝပျက်စီးအောင်ဖျက်ဆီးနိုင်တာကြောင့် ဆိုးရွားတဲ့ပြဿနာတစ်ခုပါ။\nAzolla ရဲ့ အရွက်ပေါ်မှာ ကျက်စားတဲ့ အဓိကအင်းဆက်ပိုးမွှားတွေကိုတော့ သင့်တော်တဲ့ သဘာဝအိမ်လုပ်ပိုးမွှားသတ်ဆေးတွေ ဖျန်းပေးသင့်ပါတယ်။\nခရုတွေ၊ ဖားတွေဟာလည်း Azolla ရဲ့ အမြစ်များနဲ့ အရွက်နုများကို စားသောက်ဖျက်ဆီးတတ်လို့  သူတို့ကိုလည်း သဘာဝနည်းလမ်းတွေနဲ့ ထိန်းချုပ်ဖို့လိုပါတယ်။ \n( ဥမာ အီးအမ် ၅၊ တမာ နဲ့ အခြားအိမ်လုပ်ဆေးများဖြင့် ကာကွယ်နှိမ်နင်းခြင်း)\n\u2028\u2028*Azolla ရိတ်သိမ်းခြင်း*\u2028\u2028\n\nAzolla ဟာ အချိန် ၂-၃ ပတ်အတွင်း လုံးဝကြီးထွားနိုင်ပြီး အဲ့ဒီလိုကြီးထွားမှုပြည့်ပြီးပြီဆိုရင် နေ့စဉ် ရိတ်သိမ်းလို့ ရပါပြီ။\nသူ့ရဲ့ဇီဝဒြပ်ထုကို ပလတ်စတစ်ဆန်ခါများဖြင့် စုဆောင်းနိုင်ပြီး 6 x 4 ပေ အကျယ်အဝန်းကနေ တစ်နေ့ ပျမ်းမျှအထွက်နှုန်း ၁ ကီလိုဂရမ်ရှိနိုင်ပါတယ်။\nကိုယ်အသုံးပြုမယ့်ပမာဏထက်ပိုနေမယ်ဆိုရင် အရိပ်အောက်မှာ အခြောက်ခံပြီး နောင်အသုံးပြုဖို့အတွက် သိမ်းဆည်းထားနိုင်ပါတယ်။\nလတ်ဆတ်သော သို့မဟုတ် ခြောက်သွေ့သောပုံစံဖြင့် မွေးမြူရေးအစာအဖြစ် အသုံးပြုနိုင်ပါတယ်။ \nရိတ်သိမ်းပြီးပါက နွားချေးနံ့ ကင်းစင်စေဖို့ ရေဖြင့် သေချာဆေးကြောရပါမယ်။\nအဲ့ဒီလို သန့်ရှင်းရေးအတွက် အသုံးပြုတဲ့ရေကို မွေးမြူရေးကန်မှာ ပြန်လည်အသုံးပြုနိုင်ပါတယ်။\n\u2028\u2028Azolla ကို အသုံးချခြင်း\u2028\n\nAzolla ကို စပါးစိုက်ပျိုးခြင်းမှာ သစ်စိမ်းမြေဩဇာအဖြစ် အသုံးပြုကြပြီး 20% အထွက်တိုးလာတာကို သုတေသနများကနေ တွေ့ရပါတယ်။\nAzolla အခြောက်ဟာ အာဟာရပါဝင်မှု မြင့်မားပြီး lignin ပါဝင်မှုနည်းတာကြောင့် မွေးမြူရေးအစာအဖြစ် အသုံးပြုလို့ ရပါတယ်။ \nကြက်ငှက်တွေကို ကျွေးမယ်ဆိုရင် ကိုယ်အလေးချိန်နဲ့ ဥထုတ်လုပ်နိုင်စွမ်း တိုးစေပါတယ်။ \nနွား၊ သိုး၊ ဆိတ်၊ ဝက်၊ ယုန်နဲ့ ငါးတို့ကိုလည်း ကျွေးနိုင်ပါတယ်။\nစိုက်ပျိုးရေးဧရိယာမှာ သဘာဝအော်ဂဲနစ်မြေစာအဖြစ် လုပ်ဆောင်နိုင်သလို ရေမျက်နှာပြင်ပေါ်မှာ ထူထပ်သောအလွှာအဖြစ် ပေါက်ရောက်တာကြောင့် စပါး သို့မဟုတ် လယ်ကွင်းတွေမှာ စိုက်ပျိုးတဲ့အခါ ပေါင်းမြက်တွေကို ထိန်းချုပ်နိုင်ပါတယ်။\nရေငွေ့ပျံနှုန်းကို နှေးကွေးစေလို့ မြေဆီလွှာအစိုဓာတ်ကိုလည်း ထိန်းသိမ်းပေးပါတယ်။\n\u2028\u2028*အကြံပြုချက်များ*\n\n\u2028Azolla ဟာ လျင်မြန်စွာ ကြီးထွားတာကြောင့် နေ့စဉ် ရိတ်သိမ်းဖို့ အကြံပြုထားပါတယ်။\nသဘာဝမြေဩဇာနဲ့ အနည်းလိုအာဟာရဓာတ်တွေကို တစ်ပတ်လျှင်တစ်ကြိမ် ပေါင်းထည့်ခြင်းက သူ့ရဲ့ကြီးထွားမှုကို အားကောင်းစေပါတယ်။\nကန်ထဲမှ အနည်းဆုံးရေ 30% ကို ရေချိုဖြင့် အစားထိုးပေးခြင်းဖြင့် နိုက်ထရိုဂျင်ပမာဏကို ဟန်ချက်ညီအောင် ကူညီပေးနိုင်ပါတယ်။\n၆ လတစ်ကြိမ် ရေကန်တစ်ခုလုံးကို သန့်ရှင်းလတ်ဆတ်သော ပစ္စည်းတွေနဲ့ လဲပေးရပါမယ်။\nမြေဩဇာနှင့် အခြားအာဟာရဓာတ်များ အောက်ခြေတွင် အနည်ထိုင်စေဖို့ ၂ ရက် သို့မဟုတ် ၃ ရက်ကြာမှ Azolla ကို အတုံးသေးသေးလေးတွေဖြစ်အောင် ခွဲပြီး ရေကန်ထဲကို ထည့်ပေးရင် ပွားနှုန်းကို ပိုပြီးမြန်ဆန်စေပါတယ်။ \nအထက်ဖော်ပြပါအချက်တွေအရ အေဇိုလာဟာ ကောင်းကျိုးများစွာရရှိနိုင်တာကို တွေ့ရမှာဖြစ်ပါတယ်။ ဒါကြောင့် တပိုင်တနိုင်စိုက်ပျိုးလုပ်ကိုင်ကြတဲ့ စိုက်ပျိုးမွေးမြူရေးသမားများအနေဖြင့် စနစ်တကျစိုက်ပျိုးထုတ်လုပ် အသုံးချနိုင်ဖို့ ဖော်ပြပေးလိုက်ရခြင်းဖြစ်ပါတယ်။"
  },
  {
    "Id": "01HN0T7JAGVV0WKBKDPHNGNA6J",
    "Title": "တညင်းပင်စိုက်ပျိုးနည်",
    "Date": "2022-07-27T11:00:00Z",
    "Author": "အစိမ်းရောင်လမ်း",
    "Content": "မြန်မာအမည်- တညင်း\n\nအင်္ဂလိပ်အမည်- DJENKOL BEAN\n\nရုက္ခဗေဒအမည်- Pithe cellobium labatum\n\nမျိုးရင်းအမည်- MIMOSACEAE\n\nတညင်းမျိုးများ\n\nအသီးအရွယ်အစားကိုလိုက်၍\n\n၁။ တညင်းကြီး\n\n၂။ စာကလေးတညင်း ဟူ၍ လည်းကောင်း\n\nဒေသကိုလိုက်၍\n\n၁။ မြေပြန့်တညင်း ( မြောင်းမြတညင်း၊ ပေါင်တညင်း)\n\n၂။ တောင်ပေါ်တညင်း (ကျေးတောင်တညင်း၊ မြစ်ကြီးနား၊ နောင်ချိုတညင်း) ဟူ၍လည်းကောင်း ခွဲခြားထားသည်။\n\nစိုက်ပျိုးသည့်ဒေသများ\n\nကချင်ပြည်နယ်၊ မွန်ပြည်နယ်၊ ကယားပြည်နယ်၊ တနင်္သာရီတိုင်း၊ ဧရာဝတီတိုင်း၊ ရှမ်းပြည်နယ် (နောင်ချို)၊ မန္တလေးတိုင်း (ပြင်ဦးလွင်) တို့တွင်စိုက်ပျိုးသည်။\n\n ရေမြေရာသီဥတု\n\nအောက်ခံဂဝံမြေနှင့် သဲနုန်းမြေတို့သည် တညင်းပင်အတွက် အသင့်တော်ဆုံးဖြစ်သည်။ ပူအိုက်စွတ်စိုသော ရာသီဥတုနှင့် အပူချိန်ကွာခြားမှုရှိသော ရာသီဥတုကိုနှစ်သက်သည်။ မိုးရေချိန် ၁၀၀-၂၀၀ လက်မအတွင်း စိုက်ပျိုးဖြစ်ထွန်းသည်။\n\n မြေပြုပြင်ခြင်း\n\nမြေကို အထူးထွန်ယက်ရန် မလိုအပ်ပေ။ စိုက်ကျင်းကို ၄ပေပတ်လည် သို့မဟုတ် ၅ပေပတ်လည် တူးကာ ကျင်းထဲသို့ အပေါ်ယံမြေ၊ သဲ၊ နွားချေးနှင့် သဘာဝမြေဩဇာတို့ကို ဆတူရော၍ ဖို့ပေးရပါမည်။\n\nပျိုးထောင်နည်း\n\nတညင်းသီးအရင့်များကို အရိပ်အောက်တွင် တစ်လခန့်ဖြတ်ထားပြီး သဲနှင့်နွားချေး ၃း၁ ရောထားသော ပျိုးဘောင်ကို ရေဝအောင်လောင်းပြီး တညင်းသီးများကို စီရီချထားခြင်းဖြင့် အစို့ထွက်လာပါသည်။ အစို့ထွက်သည်အထိ ရေဝအောင်လောင်းပေးရပါမည်။ အချို့က ရေစပ်စပ်စိမ်ပြီး တညင်းဝက်ဖြစ်မှ ဘောင်ချစိုက်လေ့ရှိကြသည်။ \n\nစိုက်ပျိုးနည်း\n\nတညင်းပင်သည် အထနှေးသောကြောင့် လေး_ ငါးနှစ်စောင့်ရခြင်း၊ ရွက်အုပ်ထူလွန်းသဖြင့် အပင်ကြီးလာပါက ကြားသီးနှံစိုက်ရန်ခက်သဖြင့် သီးညှပ်ဖြစ်စေ၊ အရိပ်အပင်အဖြစ် ဖြစ်စေ စိုက်လေ့ရှိပါသည်။\n\nသီးသန့်စိုက်ရမည်ဆိုပါက ၃၀ x ၃၀ ပေထားပြီး နှစ်တိုးသီးပင်များဖြင့် ရောစိုက်က တစ်ဧက ၄၈ ပင်ထားသင့်ပါသည်။\n\nဓာတ်မြေဩဇာကျွေးခြင်း\n\nသဘာဝမြေဩဇာကို အနှစ်သက်ဆုံးဖြစ်ကာ အပင်ငယ်လျှင် သစ်ရွက်ဆွေးနှင့် နွားချေး တစ်ပင်လျှင် နှစ်တင်းနှုန်း၊ အခြားသဘာဝဓာတ်မြေဩဇာ တင်းဝက်ခန့်ထပ်ထည့်ပေးသင့်သည်။ အပင်ကြီးလာသည်နှင့် မြေဩဇာကို ၅-၁၀ ဆတိုးပေးသင့်ပါသည်။\n\nအပင်ပြုစုနည်း\n\nတညင်းပင်၏ ကိုင်းခြောက်ကိုင်းနား ကိုင်းညှပ်များကို ဖြတ်ပေးသင့်သော်လည်း တညင်းပင်သည် သရက်ပင်ကဲ့သို့ ကိုင်းဖျားတွင် အညွန့်နှင့်အတူ  အဖူးဖူးကာ သီးလေ့ရှိသဖြင့် မလိုအပ်ဘဲ ခုတ်ထွင်ဖြတ်တောက်ခြင်းမပြုသင့်ပါ။ မိုးရာသီတွင် ပင်ခြေကိုရှင်းကာ နွေရာသီတွင် အစိုဓာတ်ရရန် မြက်ခြောက်များအုပ်ပေးသင့်သည်။\n\nအထွက်နှုန်း\n\nတညင်းသီးအပင်မှ တစ်ပင်လျှင် အသီး ၃၀၀၀ မှ ၅၀၀၀အထိသီးနိုင်ပါသည်။\n\n(စိုက်ပျိုးပညာပေးရေးဌာနခွဲမှ ထုတ်ဝေသော သစ်သီးဝလံစိုက်ပျိုးနည်းစာအုပ်မှကောက်နုတ်ဖော်ပြထားခြင်းဖြစ်ပါသည်။)\n\nအခုလိုမျိုး သီးနှံတွေရဲ့ စိုက်ပျိုးနည်းများအကြောင်းစာအုပ်ကို စိတ်ဝင်စားလို့ဝယ်ယူချင်ရင်တော့  အစိမ်းရောင်လမ်းရဲ့ ဈေးတန်းကြီးကဏ္ဍမှာရှိတဲ့ ဗွေဆော်ဦးစာအုပ်ဆိုင်မှာ အော်ဒါတင်နိုင်သလို ဈေးတန်းကြီး fb page chat box မှာအမည်၊ နေရပ်လိပ်စာ၊ ဖုန်းနံပါတ်လေးပေးပြီး လာရောက်ဝယ်ယူနိုင်ပါတယ်ရှင့်"
  },
  {
    "Id": "01HN0T7JBB5JBJSP83CSY178QH",
    "Title": "ဒူးရင်းသြဇာဆိုတာ ဘာလဲ၊ ဘယ်လိုစိုက်မလဲ",
    "Date": "2022-07-22T15:00:00Z",
    "Author": "သိမ့်ဇာ",
    "Content": "ဆေးဖက်ဝင်မှုတွေကြောင့် “နတ်သြဇာ” လို့လည်း နာမည်ကြီးတဲ့ အသီးလေးကတော့ ဒူးရင်းသြဇာပါရှင်။ ရှားပါးပြီး ဆေးဖက်ဝင်တဲ့ အသီးလို့ သိကြပါတယ်။ဒူးရင်းသီးလို ပုံစံ ခပ်ဆင်ဆင်ရှိပြီး အထဲမှာတော့ သြဇာသီးလို အနှစ်လေးတွေနဲ့ပါ။\n\nဒီတော့ ဒူးရင်းသြဇာဆိုတာ ဘယ်လိုလဲ ကြည့်လိုက်ရအောင်နော်။အင်္ဂလိပ်နာမည် - Soursop\n\nသိပ္ပံနာမည်- Annona muricata\n\nအပူပိုင်းဒေသမျိုးရင်းဖြစ်ပြီး ရွက်ပြန့်ပုံစံရှိတဲ့ သစ်မာပင်အမျိုးအစားပါ။ ပေ ၃၀ ကျော်အထိ မြင့်နိုင်ပြီး အကြီးမြန်တဲ့ အပင်တစ်မျိုးလည်း ဟုတ်ပါတယ်။ သူ့စိတ်ကြိုက် အခြေအနေမှာဆိုရင်တော့ ၃-၅ နှစ်အတွင်း အသီးသီးနိုင်ပါတယ်။\n\nအသီးအရသာက အချဉ်ဆိုပေမယ့် စတော်ဘယ်ရီရဲ့ အချိုဓာတ်မျိုး၊ သရက်ရဲ့ အချိုဓာတ်မျိုး ၊ သြဇာသီးရဲ့ အသားမျိုး၊ ပန်းသီးရဲ့ အသားမျက်နှာပြင်မျိုးတွေ ပေါင်းစပ်ထားတဲ့ အသီးတစ်မျိုးပဲ ဖြစ်ပါတယ်။ \n\nအသီးရဲ့ အသားတွေကို ခြစ်ယူလိုက်တဲ့အခါ ရေခဲမုန့်လို ပုံစံမျိုးတွေ့ရပါလိမ့်မယ်။ ဒါကြောင့် ဒီအသီးကို ကြိတ်စက်နဲ့ကြိတ်ပြီး smothies( အသီးခပ်ပျစ်ပျစ် ဖျော်ရည်)၊ ရေခဲမုန့် စတဲ့ပုံစံမျိုး ပြုလုပ်စားသုံးမယ်ဆိုရင်လည်း အကောင်းဆုံးအရသာကို ခံစားရမှာပါ။\n\nသြဇာသီးစားသလို စားလို့လည်းရပါသေးတယ်။ အချဉ်မကြိုက်တတ်ရင်တော့ သကြားလေးနဲ့ ဖျော်ရည် ၊ရေခဲမုန့် လုပ်စားပေါ့။\n\nသူ့မှာ ဗီတာမင် အေ၊ ဗီတာမင် စီနဲ့ အခြား အကျိုးပြု ပစ္စည်းတွေလည်း အများကြီးပါဝင်ပါတယ်။\n\nဒီအပင်က မြန်မြန်ကြီးတဲ့မျိုးဖြစ်လို့ ၃ နှစ်မှ ၅ နှစ်အတွင်းမှာ ပထမဆုံးအသီးကို စခူးနိုင်ပါပြီ။ ပုံမှန်အားဖြင့် အစေ့မှတစ်ဆင့်မျိုးပွားကြပြီး အမျှင်မပါမျိုးတွေကိုတော့ ကိုင်းကူးကိုင်းဆက်နည်းတွေနဲ့ ပွားယူရပါတယ်။\n\nမြေချဉ်ငံကိန်း ၅ မှ ၆.၅ အတွင်းရေဆင်းကောင်းတဲ့မြေတွေကို ကြိုက်ကြပြီး အပူပိုင်းဒေသတွေမှာဆိုရင် ပင်လယ်ရေမျက်နှာပြင် အထက် ပေ ၃၀၀၀ မြင့်တဲ့ နေရာတွေမှာပါ ပေါက်ရောက်ရှင်သန်ကြပါတယ်။\n\nပြုစုနည်း\n\nအပူပိုင်းဒေသမျိုးဖြစ်လို့ ပူနွေးစွတ်စိုတဲ့ ရာသီဥတုမျိုးကိုကြိုက်ပါတယ်။ အေးတဲ့ဒေသဖြစ်မယ်ဆို green house ထဲမှာစိုက်ပြီး ပူနွေးစွတ်စိုအောင်ဖန်တီးပေးရပါမယ်ရှင်။ အိုးနဲ့ထည့်စိုက်မယ်ဆို ကိုင်းချိုင်တာမျိုးလုပ်ပြီး အပင် သိပ်မကြီးအောင်ထိန်းပေးရပါမယ်။\n\nသတိပြုရမယ့် အချက်ကတော့ \n\n- ၃၂ ဒီဂရီစင်တီဂရိတ်အထက် ပိုပူပြီး လေထုစိုထိုင်းဆ နည်းမယ်ဆိုရင်တော့ ဝတ်မှုန်ကူးခြင်းဖြစ်စဉ်ကို ထိခိုက်နိုင်ပါတယ်။\n\n- ၂၇ ဒီဂရီစင်တီဂရိတ်အောက် နည်းနေသော်လည်း လေထုစိုထိုင်းဆ ၈၀ ရာခိုင်နှုန်းအထက်မှာဆိုရင်တော့ ဝတ်မှုန်ကူးခြင်းဖြစ်စဉ်ကို ကောင်းမွန်စေပါတယ်။\n\nအာဟာရကျွေးနည်း\n\nပထမနှစ်မှာ N:P:K ကို ၀.၂၂ ကီလိုစီ အညီအမျှထည့်ရပါမယ်။ ၀.၂၂ ကီလိုဆိုတာ တစ်ပေါင်ရဲ့တစ်ဝက်ပါ။ မြန်မာအလေးချိန်နဲ့ဆိုရင်တော့ နိုက်ထရိုဂျင်၊ ဖော့စဖောရပ်၊ပိုတက်စီယမ်  တစ်မျိုးဆီကိုဆီကို ၁၃ ကျပ်သားစီလောက်ပါ။ ဒုတိယနှစ်မှာ  တစ်မျိုးဆီကို ၂၆ ကျပ်သားနဲ့ တတိယနှစ်မှာ တစ်မျိုးဆီကို ၃၉ ကျပ်သားအညီအမျှနဲ့ နောက်ပိုင်းနှစ်တွေမှာလည်း တတိယနှစ်အတိုင်းကျွေးသွားရမှာပါ။ တစ်နှစ်မှာ တစ်ကြိမ်ပဲကျွေးသွားရင် ရပါပြီ။\n\nကိုင်းချိုင်ခြင်း\n\nအသီးတစ်ခါခူးပြီးတိုင်း ကိုင်းခြောက်ဖယ်ခြင်းကို လုပ်ဆောင်ပေးရပါတယ်။အပင်မမြင့်စေချင်ရင်တော့ ၆ ပေလောက်ရောက်တဲ့အခါ ခေါင်နှိမ်ပြီး အပင်ပုလေးအဖြစ် ကိုင်းဖြာအောင်ပြုလုပ်ပေးနိုင်ပါတယ်။\n\nခူးဆွတ်ခြင်း\n\nအစိမ်းရင့်ရောင်မှ စိမ်းဝါ‌ရောင်သန်းလာပြီဆို ခူးဆွတ်နိုင်ပါပြီ။ အသီးပေါ်က ဆူးတွေလည်းပျော့လာပြီး အသီးကိုလည်း ဖိကြည့်လို့ရလာပါလိမ့်မယ်။ ခူးဆွတ်ပြီး ၄ ရက်မှ ၅ ရက်အတွင်း အသီးမှည့်တတ်ပါတယ်။\n\nဒီအချက်အလက်လေးတွေကိုကြည့်ပြီး ဒူးရင်းသြဇာပင်ကို ကောင်းကောင်းပြုစုနိုင်ကြပါစေရှင်။ စာရေးသူအတွေ့အကြုံအရ ပဲခူးတိုင်းလိုဒေသမျိုးတွေမှာလည်းပေါက်ရောက်ရှင်သန်နိုင်ပါတယ်။ အသီးကောင်းကောင်းသီးဖို့ အသီးချောချောရဖို့ဆိုရင်တော့ အထက်မှာဖော်ပြခဲ့တဲ့အချက်လေးတွေက အထောက်အကူဖြစ်စေဖို့ ရေးသားဖော်ပြလိုက်ရပါတယ်ရှင်။\n\nကိုးကား-https://bit.ly/3PIGg1d"
  },
  {
    "Id": "01HN0T7JCDHEW7BZFQTAHHEYBX",
    "Title": "ဆပ်မျိုးများကွာခြားပုံနှင့် စိုက်ပျိုးနည်း",
    "Date": "2022-01-25T13:30:00Z",
    "Author": "အစိမ်းရောင်လမ်း",
    "Content": "ဆပ်ကို မြန်မာနိုင်ငံ၌ တောင်တန်းဒေသများတွင် အဓိကစိုက်ပျိုးကြသည်။ မြေပြန့်ဒေသများ၌မူ အနည်းငယ်သာစိုက်ပျိုးကြသည်။ ဆပ်မျိုးများမှာ ဆပ်နီ၊ ကုလားဆပ်၊ ပုလဲဆပ်၊ ခွေးမြီးဖြူ/နီနှင့် ဆပ်ကလေးဟူ၍ (၅) မျိုးရှိသည်။\n\nဆပ်နီ\n\nတောင်ပေါ်ဒေသများတွင် အများအပြားစိုက်ပျိုးကြပြီး မြေပြန့်ဒေသများတွင် မိုးနည်းရေရှားခြောက်သွေ့သောနေရာများတွင် အနည်းငယ်စိုက်ပျိုးကြသည်။ စိုက်ပျိုးရာတွင် မိုးဦးရာသီတွင် မြေကိုထွန်ယက်ပြီး ပျိုးဘောင်ပြုလုပ်၍ ပျိုးထောင်ရမည်။ ပျိုးပင်အသက်ရက် (၃၀​) ခန့်တွင်ပြောင်းရွှေ့စိုက်ပျိုးရမည်။ သို့မဟုတ်ပါက ပျိုးမကောင်းပဲ တိုက်ရိုက်မျိုးစေ့ချ၍ စိုက်ပျိုးနိုင်သည်။ စိုက်ကြောင်းများကို (၁၅) လက်မအကွာဆွဲ၍ တိုက်ရိုက်မျိုးစေ့ချပြီး ကြမ်းတုံးဖြင့် မြေပြန်ဖုံးပေးရမည်။\n\nတစ်ဧကလျှင် မျိုးစေ့(၂)ပြည်ခန့်အသုံးပြုရပြီး အပင်အမြင့်မှာ (၄-၅) ပေခန့်ရှိသည်။ ထိပ်ဖျားတွင် လက်ချောင်းများကဲ့သို့ (၄-၅) ချောင်းရှိ အနှံထွက်သည်။ သက်လျင်မျိုးကို စက်တင်ဘာလ၊ အောက်တိုဘာလတွင် ရိတ်သိမ်းရမည်။ ရိတ်သိမ်းရာတွင် အနှံများကို တံစဉ်ဖြင့် ဖြတ်ယူပြီး နေလှမ်းရမည်။ ခြောက်သွားပါက နွားဖြင့်နယ်၍ အစေ့ထုတ်ယူရမည်။ အစေ့များကို ဆန်ဖွတ်သကဲ့သို့ ဖွတ်ပြီး ဖြူစင်အောင်ပြာရမည်။ တစ်ဧက (၈-၁၂) တင်းခန့်ထွက်ရှိသည်။\n\nကုလားဆပ်\n\nအထက်မြန်မာနိုင်ငံအပူပိုင်းဇုန်တွင်စိုက်ပျိုးကြပြီး အပင်အမြင့်မှာ (၆-၇) ပေခန့်ရှိသည်။ အပင်ထိပ်ဖျားတွင် အနှံလုံးတံထွတ်ပြီး အစေ့များပါရှိသည်။ ဆူးနှင့်တူသော အမွေးများပါရှိသည်။ ရင့်မှည့်ပါက အနှံကိုဖြတ်ပြီး နေလှမ်းရမည်။ ခြောက်သွေ့သွားပါက နွားနှင့်နယ်၍ အစေ့ကိုထုတ်ယူရမည်။ အစေ့ကို ဆန်ဖွတ်သကဲ့သို့ဖွတ်၍ ပြာစင်ပြီး ထမင်းအဖြစ်လည်းကောင်း၊ အမှုန့်ကြိတ်၍ ကိတ်မုန့်၊ ပေါင်မုန့်၊ မုန့်ဆီကြော်အဖြစ်လည်းကောင်း ပြုလုပ်စားသောက်ကြသည်။\n\nပုလဲဆပ်\n\nအပင်အမြင့် (၁၀-၁၂) ပေခန့်ရှိပြီး အပင်ထိပ်ဖျားမှ အနှံလုံးတံထွက်၍ အစေ့များပါရှိသည်။ မိုးဦးကျတွင် စိုက်ပျိုးရပြီး စက်တင်ဘာလတွင် ရင့်မှည့်သည်။ ထို့ကြောင့် အသက်ရက်မှာ (၁၂၀)ခန့်ဖြစ်သည်။ စိုက်တန်းအကွာအဝေးမှာ (၁၅) လက်မနှင့် အပင်အကွာအဝေး (၄) လက်မခန့်ထားသင့်သည်။ တစ်ဧကမျိုးစေ့နှုန်းထားမှာ (၂) ပြည်နှင့် အထွက်နှုန်းမှာ (၅-၈) တင်းခန့်ဖြစ်သည်။ ရိတ်သိမ်းနယ်လှေ့ခြင်းမှာ အခြားဆပ်မျိုးများနှင့် အတူတူပင်ဖြစ်သည်။\n\nခွေးမြီးဖြူ/နီ\n\nကုန်းမြင့်ဒေသခြောက်သွေ့သောမြေများတွင် ပို၍ဖြစ်ထွန်းသည်။ အပင်အမြင့်မှာ (၄-၅) ပေခန့်ရှိပြီး အပင်ထိပ်ဖျား၌ အနှံလုံးတံထွက်၍ အစေ့များပါရှိသည်။ အစေ့များရင့်မှည့်သောအခါ အနှံမှာအောက်သို့ ငိုက်၍ကျသည်။ မေလနှင့်ဇွန်လတို့တွင် စိုက်ပျိုးပြီး စက်တင်ဘာလ၊ အောက်တိုဘာလတို့တွင် ရိတ်သိမ်းရသည်။\n\nဆပ်ကလေး\n\nမြန်မာနိုင်ငံအနောက်ပိုင်းတို့တွင် ကျယ်ပြန့်စွာ စိုက်ပျိုးကြသည်။ ရင့်မှည့်သောအခါ အနှံခက်သည် အောက်သို့ငိုက်ကျသည်။\n\nနည်းပညာများကို အောင်ဝင်းထွဋ်၏ \"လယ်ယာသီးနှံစိုက်ပျိုးနည်း\" စာအုပ်မှ ကောက်နုတ်ဖော်ပြပါသည်။"
  },
  {
    "Id": "01HN0T7JDSAV1P4DKDAMXEV288",
    "Title": "ကြံသီးနှံပြက္ခဒိန်ကဏ္",
    "Date": "2022-05-12T16:00:00Z",
    "Author": "U San Thein (Agri)",
    "Content": "ယခုမေလသည် ကြံတောင်သူများအတွက် ကျင်းစာကျွေး၊ ဘောင်လုံးရသော ကာလဖြစ်ပါသည်။ အပင်ကြီးထွားမှု အဆင့်အလိုက်ပြောရလျှင် ကြီးထွားမှုအဆင့် (၂)  အပင်သားတက်များ ထွက်ပေါ်ခြင်းနှင့် ရွက်အုပ်မိုး စတင်ဖြန့်ကျက်ခြင်းကာလဖြစ်သည်။\n\n \n\nအပင်ကြီးထွားမှုအဆင့်ဆင့်နှင့် ပြက္ခဒိန်ရာသီကာလအလိုက် ကြံတောင်သူများ လုပ်ဆောင်ရမည့် နည်းလမ်းများကိုမပြောမီ အပင်ကြီးထွားမှုအဆင့်ဆင့်ကို ယခု အခန်း (၁) အဖြစ် တင်ပြပါမည်။\n\n \n\nကြံပင်၏ ကြီးထွားဖွံ့ဖြိုးမှုအဆင့်ဆင့်\n\n \n\nသီးနှံပင်စိုက်ပျိုးပြုစု၊ မြေတောင်မြှောက်ထိန်းသိမ်းမှုလုပ်ငန်းကို အပင်ကြီးထွားမှုအဆင့်ဆင့်နှင့် အချိန်အခါ ရာသီအလိုက် ဆောင်ရွက်အပ်ပေသည်။\n\nသမားရိုးကျ စိုက်ပျိုးနည်းအရ သီးနှံပင်ပြုစုထိန်းသိမ်းမှုကို ပြက္ခဒိန် ရက်စွဲအလိုက် ဆောင်ရွက်လေ့ ရှိကြပါသည်။ သီးနှံတစ်မျိုးတည်းကို အစဥ်အလာအတိုင်း နှစ်စဥ်စိုက်ပျိုးလာသောအခါ ဘယ်နေ့ဘယ်ရက်၌ မျိုးကြဲမည်၊ ဘယ်နေ့ဘယ်အချိန်၌ ရိတ်သိမ်းရမည်ဟု ပုံသေကားချပ်မှတ်ယူ၍ မိရိုးဖလာတောင်သူများက စိုက်ပျိုးခဲ့ကြပါသည်။ သို့ပါ၍ သီးနှံပင်၏ ဖြစ်ထွန်းမှုသဘာဝနှင့် ကြီးထွားမှုအဆင့်ဆင့်ကို အလေးဂရု မပြုခဲ့ကြပေ။\n\nမြန်မာနိုင်ငံတွင်ယခုအခါ တစ်သီးမှ နှစ်သီး သုံးသီးထိ သီးထပ်စွမ်းရည်ကို တိုးမြှင့်စိုက်ပျိုး ထုတ်လုပ်လာသလို အခြေအနေပေးလျှင်ပေးသလို  သီးနှံတစ်မျိုးတည်းကို ရာသီအချိန်တိုင်း စိုက်ပျိုးလာကြပါသည်။ သကြားစက်များကိုလည်း ကြိတ်ဝါးရာသီတိုးချဲ့၍ လည်ပတ်လာစေသဖြင့် ကြံစိုက်ပျိုးထုတ်လုပ်မှုတွင် အစဥ်အလာအရ စိုက်နေခဲ့သည့် ဆောင်းရာသီစိုက်ကြံအပြင် ယခုအခါ မိုးစိုက်ကြံများကိုလည်း ဖြစ်ထွန်းအောင် ကြိုးပမ်းဆောင်ရွက်လာကြပါသည်။\n\nယင်းသို့ သီးနှံကို အချိန်အခါမရွေး စိုက်ပျိုးလာသည်နှင့်အမျှ သီးနှံပင် မြေတောင်မြှောက်ပြုစုရေးကို အခြေခံအကျဆုံးစနစ်အပေါ် အမှီပြုဆောင်ရွက်ရပေမည်။ ယင်းအခြေခံစနစ်မှာ သီးနှံပင်၏ အပင်ဇီဝ ကမ္မဆိုင်ရာ ကြီးထွားမှုအဆင့်ဆင့်အလိုက် အပင်ပြုစု‌ရေးပင်ဖြစ်ပါသည်။ ပြက္ခဒိန်ရက်စွဲအလိုက် အမှတ်သညာထား၍ စိုက်ပျိုးပြုစုမှုကို စီမံခြင်းအပြင် အပင်၏ဇီဝကမ္မဆိုင်ရာ ကြီးထွားမှုအဆင့်ကို အခြေခံပြီး စီမံခြင်းသည် ပိုမို၍ အကျိုးသက်ရောက်မှု ကြီးမားလာမည်။\n\nသို့ဖြစ်၍ ကြံသီးနှံဖြစ်ထွန်းအောင်မြင်ရေးအတွက် အပင်ကြီးထွားမှုအဆင့်အလိုက် စိုက်ပျိုးပြူစုမှု အမျိုးမျိုးကိုဆောင်ရွက်ရန် ကြံသီးနှံ၏ ကြီးထွားမှုအဆင့်ဆင့်ကို ဦးစွာပထမ သိရှိနားလည်ထားရန် လိုအပ် ပေသည်။\n\n \n\n \n\nကြံပင်ကြီးထွားမှုကို ဇီဝကမ္မ အဆင့် (၄) ဆင့်ပိုင်းခြားထားပါသည်။ ၎င်းတို့မှာ-\n\n     ၁။ အညှောက်ပေါက်ခြင်းနှင့် အပင်ငယ်မြေပေါ် ပေါ်ထွက်လာခြင်း\n\n     ၂။ ပင်ပွားထွက်ခြင်းနှင့် ရွက်အုပ်မိုးဖြစ်ပေါ်မှု\n\n     ၃။ ပင်ပွား ပွားစီးပြီး ပင်စည်ရှည်ထွက်လာသော ကြီးထွားမှုအမြင့်ဆုံးအချိန် နှင့်\n\n     ၄။ ရင့်မှည့်ခြင်း\n\n \n\nတစ်နှစ်သားကြံပင်အတွက် အထက်ပါ အဆင့် (၄) ဆင့်သည် သက်တမ်း ၁ လ၊ ၂ လ၊ ၇ လ နှင့် ၁၂ လခန့် အသီးသီးမှာ ဖြစ်ပေါ်တတ်ပေသည်။ ၎င်းအဆင့် (၄) ဆင့်ကို အောက်ပါအတိုင်း အသေးစိတ်အဆင့်များ ထပ်မံ၍ ခွဲခြားထားပါသည်။ အဆင့်သတ်မှတ်ချက်ကို ကိန်းဂဏန်းများဖြင့် ဖေါ်ပြထားပါသည်။ ယင်း သတ်မှတ်ချက်အရ  ဒသမနေရာ၏ ရှေ့မှဂဏန်းနံပါတ်သည် အပင်ကြီးထွားမှုအဆင့်ဖြစ်၍ ဒသမနေရာ၏ နောက်မှ ဂဏန်းနံပါတ်သည် အဆိုပါအပင် ကြီးထွားမှုအဆင့်အလိုက် စိုက်ပျိုးပြီး အပင်သက်တမ်းကာလ (လ) ကို ရည်ညွှန်းပါသည်။\n\n \n\nတစ်နှစ်သက်တမ်းရှိကြံပင်၏ ပုံမှန်ရာသီဥတုအခြေအနေတွင် ဖြစ်ထွန်းသည့်အပင်ဇီဝကမ္မဆိုင်ရာ ကြီးထွားမှုအဆင့်ဆင့်\n\n \n\n၁။ အညှောင့်ပေါက်ခြင်းနှင့် မြေပေါ်ပေါက်ထွက်ခြင်း\n\n၁.၁။ မျက်လုံးဖူးများ ဖူးရောင်၍ အညှောင့်ရှည်များထွက်ခြင်း\n\n၁.၂။ ပင်သစ်ကြံ၏ အမြစ်နှင့် လမိုင်းကြံ၏ အမြစ်များ အများဆုံးထွက်ပေါ်လာခြင်း\n\n၁.၃။ မူလသားတက် မြေပေါ်ပေါ်ထွက်ခြင်း\n\n၂။ ပင်ပွားထွက်ပေါ်ခြင်းနှင့် ရွက်အုပ်မိုးဖြစ်ပေါ်ခြင်း\n\n၂.၁။ ပင်ပွားစတင်ထွက်ပေါ်ခြင်း\n\n(မူလသားတက် အောက်ခြေမျက်လုံးဖူးများမှ သားတက် အစို့အညှောက်ပေါ်လာပါသည်။ ပင်မသားတက်မှ ထွက်လာသောသားတက်ကို ဒုတိယအဆင့်သားတက်ဟုလည်းကောင်း၊ ဒုတိယအဆင့် သားတက်အခြေမျက်လုံးဖူးမှ နောက်ထပ်သားတက်ထွက်လျှင် ၎င်းကို တတိယ အဆင့်သားတက်ဟုလည်းကောင်း ခေါ်ပါသည်။)\n\n၂.၂။ သားတက်မှ အဆစ်မြစ်များထွက်လာခြင်း\n\n၂.၃။ အမြစ်မှအစာအာဟာရ စုပ်ယူမှုနှုန်း အမြင့်မားဆုံးရောက်ရှိခြင်း\n\n(မျိုးပိုင်းဖြတ်မှ ထွက်သောအမြစ်အပြင် သားတက်အခြေမှထွက်သော အဆစ်မြစ်များ အများဆုံး ထွက်လာကာ အစာအာဟာရကို အမြန်ဆုံးစုပ်ယူကြပါသည်။)\n\n၂.၄။  ပင်ပွားအများဆုံးတိုးပွား၍ ရွက်အုပ်မိုးဖြစ်ပေါ်ခြင်း\n\n(ပင်ပွားတိုင်းမှ အရွက်များအဆင့်ဆင့်ထွက်လာသဖြင့် အရွက်ဧရိယာ တိုးတက်များပြားကာ အစာချက်နိုင်မှု ဧရိယာတိုးပွားလာခြင်း)\n\n \n\n၃။ ကြံပင်ကြီးထွားမှု အမြင့်ဆုံးအဆင့်\n\n၃.၁။  ကြံစိုက်ဘောင်အတန်းပိတ်ခြင်း\n\n       (ကြံပင်တစ်ရုံချင်းစီ၏ ရွက်အုပ်မိုးများထိစပ်၍ အတန်းပိတ်သွားသောအဆင့်)\n\n၃.၂။  အ‌ထွက်နှုန်းကိုအဆုံးအဖြတ်ပေးသော ပင်ပွားထွက်မှုကာလ ပြီးဆုံးခြင်း\n\n(ကြံပင်အတန်းပိတ်သွားသည်နှင့်အမျှ နောက်ထပ်ထွက်မည့်ပင်ပွားများသည် ကြံအထွက်ကို အထောက်အကူမပြုနိုင်တော့ပေ။ ရင့်မှည့်ချိန်တွင် ခုတ်သိမ်းရရှိနိုင်သော ကြံချောင်းအဆင့် ရနိုင်စေသည့်  ပင်ပွားများထွက်ခြင်းမှာ စိုက်ပြီး (၄) လသား၌ ရပ်တန့်ကုန်ဆုံးသွားပြီဖြစ်ပါသည်။)\n\n၃.၃။ အရွက်ဧရိယာ အမြင့်မားဆုံးကိုရောက်ရှိခြင်း\n\n၃.၄။ ကြံချောင်းရှည်ထွက်မှု အမြင့်မားဆုံးကိုရောက်ရှိခြင်း\n\n        (ကြံပင်အတန်းပိတ်၍ ပင်ပွားထွက်မှုအရှိန်လျော့သွားချိန်မှစပြီး ကြံပင်သည် အဆစ်တက်၍ ပင်စည်သည် တဟုန်ထိုးခါးဆန့်ပြီး ရှည်ထွက်လာပါသည်။ သက်တမ်း လေးလခွဲမှ ကိုးလသား အတွင်း ဖြစ်ပေါ်ပါသည်။)\n\n၃.၅။ အရွယ်မရောက်သောပင်ပွားများ သေကြေလျော့နည်းခြင်း\n\n(ကြံပင်တစ်ရုံနှင့်တစ်ရုံ ရွက်အုပ်မိုးထိုးရှက်၍ အတန်းပိတ်လာသောအခါ နောက်ပိုင်းမှ ထွက်သော သားတက်ပင်ပွားများသည် အလင်းရောင်နှင့် အစာရေစာကို အပြိုင် မစုပ်ယူနိုင်သဖြင့် သေကျေလျော့နည်းလာပါသည်။ သက်တမ်း (၄)လ မှ (၇)လ အတွင်း သားတက် ဦးရေ လျော့နည်းလာပါသည်။)\n\n၃.၆။ စက်သွင်းကြံအဆင့်မှီ ခုတ်သိမ်းနိုင်သော ကြံချောင်းအရေအတွက်ရရှိခြင်းကာလ\n\n(သက်တမ်း (၈)လသား၌ ပင်ပွားဦးရေတည်ငြိမ်လာ၍ ခုတ်သိမ်းနိုင်သည့်ကြံချောင်းကို ရေတွက် နိုင်ပါသည်။)\n\n \n\n၄။ ရင့်မှည့်ခြင်း\n\n \n\n၄.၁။  တစ်ပင်လုံး၏ ဖြစ်ထွန်းမှု အမြင့်မားဆုံးကို ရောက်ရှိခြင်း\n\n၄.၂။  သကြားဓာတ်ပေါင်းစည်း စုဝေးမှုစွမ်းရည် အမြင့်ဆုံးကိုရောက်ရှိခြင်း\n\n        (ကြံပင်သည် သကြားဓါတ်များ သိုလှောင်မှုစွမ်းရည် အမြင့်ဆုံးကိုရောက်ရှိ၍ ရာသီအေးမြ ခြောက်သွေ့လာပါက သကြားဓါတ်များ ကြံပင်အတွင်း အများဆုံးစုဝေးလာစေပါမည်။) (နတ်တော် ပြာသို ကြံဖျားချို)။\n\n(ပန်းပွင့်ချိန်သည် နေ့တာတိုသောကာလနှင့်တိုက်ဆိုင်ပါက ပန်းပွင့်သောကြံမျိုးအတွက် နိုဝင်ဘာလ၌ ပန်းပွင့်နိုင်ပါသည်။)\n\n၄.၃။  သကြားဓာတ် အများဆုံးရခြင်း\n\n(ရာသီအေးမြ ခြောက်သွေ့သော ဒီဇင်ဘာလ၊ ဇန်နဝါရီလနှင့် ဖေဖေါ်ဝါရီလများ၌ ကြံပင်၏ အရင်းပိုင်းမှ အဖျားပိုင်းအထိ သကြားဓါတ်အပြည့်အဝ စုစည်းရရှိပါသည်။)"
  },
  {
    "Id": "01HN0T7JGKFVWXVQN61X8J6TPR",
    "Title": "ကြက်သွန်မြိတ်ကြီး စိုက်ပျိုးနည်း",
    "Date": "2021-11-17T13:00:00Z",
    "Author": "အစိမ်းရောင်လမ်း",
    "Content": "မှ ရေးသား\nကြက်သွန်မြိတ်ကြီး (ထန်းကြက်သွန်မြိတ်) သည် အအေးကြိုက်သော ၂ နှစ်ခံသီးနှံကို နှစ်ချင်းစားအဖြစ်စိုက်ပျိုးသည်။ အရွက်ရော ရိုးတံပါစားသုံးရပြီး အပင်အမြင့် ၈-၂၄ လက်မနှင့် အကျယ် ၁/၂-၂လက်မရှိသည်။ ကြက်သွန်မြိတ်ကြီးသည် အရသာအထူးရှိသည်။ အေးခဲမှုဒဏ်ခံနိုင်သည်။ ဆောင်းရာသီအအေးပေါ့သောဒေသ၌ နွေရာသီအလယ်မှ နွေဦးပေါက်အချိန်အထိ ချိုသောကြက်သွန်နံ့လတ်လတ်ဆတ်ဆတ်ကို ပေးနိုင်သည်။ ကြက်သွန်မြိတ်ကြီးအပင်သည် လှလည်းလှသည်။ ရိုးတံအဖြူရောင်ပေါ်တွင် စိမ်းညိုရောင် သို့မဟုတ် စိမ်းပြာရောင်အရွက်များရှိသည်။ ကြက်သွန်မြိတ်ကြီးကို အသုပ်တွင် အစိမ်းအတိုင်းစားနိုင်သကဲ့သို့ ကင်၍ဖြစ်စေ၊ ပေါင်းချက်၍ဖြစ်စေ၊ အရည်သောက်ဖြစ်စေ၊ ကြော်၍ဖြစ်စေ စားသုံးကြသည်။ \n\nစိုက်ပျိုးခြင်း\n\nနောက်ဆုံးရေခဲသောအချိန်မတိုင်မီ ၄ ပတ်ကြိုတင်ပြီး မျိုးစေ့ကိုတိုက်ရိုက်မြေချ၍ စိုက်ပျိုးရသည်။ သို့မဟုတ်ပျိုးထောင်ထားသော ပျိုးပင်ပေါက်ကို နောက်ဆုံးရေခဲသောအချိန်မတိုင်မီ ၈ ပတ်ကြိုတင်ပြီး ပြောင်းရွေ့စိုက်ပျိုးနိုင်သည်။ ထိုသို့ပျိုးပင်ကို စိုက်ပျိုးပါက ကြီးထွားရန်အချိန်ကြာမြင့်စွာရရှိသဖြင့် အပင်အလွန်ကြီးထွားသည်။ သိသာစွာကြီးထွားသောပျိုးပင်ကို ၃ လက်မသာချန်ပြီး အပေါ်ပိုင်းကို ဖြတ်ပစ်ပြီး စိုက်ပျိုးရသည်။\n\nမစိုက်ပျိုးမီမြေကို သဘာဝမြေသြဇာ ၂ လက်မ ထည့်ပေးရသည်။ စနယ်မြေ(မြေစေး) တွင် ဘောင်တင်၍ စိုက်ပျိုးရသည်။ မျိုးစေ့ကို တိုက်ရိုက်မြေချစိုက်ပျိုးပါက မြေတွင် ၁/၂ လက်မအနက်၊ တစ်စေ့နှင့်တစ်စေ့ ၁ လက်မခြားပြီး၊ တစ်တန်းနှင့်တစ်တန်း ၁၈ လက်မခြား၍ စိုက်ပျိုးရသည်။ ပျိုးပင်ပေါက်များကို ၆ လက်မခြားချန်၍ တစ်တန်းနှင့်တစ်တန်း ၁-၂ ပေခြားပြီး သားခွဲရသည်။ ၈ လက်မအကျယ်နှင့် ၈ လက်မအနက်ရှိ မြောင်းထဲတွင် ပျိုးပင်ကို ၆ လက်မခြားပြီး ၄ လက်မအနက် စိုက်ရသည်။ ထိုစိုက်မြောင်းများသည် ၁၈ လက်မ ကွာဝေးရသည်။\n\nပင်စည်များဖြူသွားအောင် အပင်မြင့်လာသည်နှင့်အမျှ ကျင်းထဲသို့ မြေဖို့ပေးရသည်။ သို့မဟုတ် ပင်စည်ပတ်လည်တွင် မြေဖို့ပေးရသည်။ မြေအစိုဓာတ်မျှတစေရန် တစ်ပတ်လျှင် ရေ ၁ လက်မနှုန်းပေးရသည်။ သို့မဟုတ် လိုသလိုပေးရသည်။ ပင်ခြေပေါင်းမြက်ကို ရှင်းလင်းပေးရသည်။ ပေါင်းမြက်များရှိနေလျှင် အပင်အရည်အသွေးလျော့နည်းသည်။ အချိုးညီ ၅-၅-၅ ဓာတ်မြေသြဇာကို တစ်လတစ်ကြိမ်ကျပေးရန် လိုအပ်သည်။\n\nပိုးမွှားရောဂါ\n\nထင်ရှားသောပိုးမွှား ကျရောက်မှုမရှိချေ။\n\nရိတ်သိမ်းခြင်း\n\nကြက်သွန်မြိတ်ကြီးပင်သည် အသက်ရက် ၇၀ မှ ၁၂၀ အထိရှိပြီး၊ အေးခဲမှုပြီးမှ ရိတ်သိမ်းရလျှင် အရသာအချိုဆုံးဖြစ်သည်။ ရိုးတံလက်မဝက်ခန့်တုတ်လာလျှင် ရိတ်သိမ်းရသည်။ အကောင်းဆုံးကြက်သွန်မြိတ်သည် ရိုးတံဖြူပြီး၊ ခြေရင်း ၃လက်မရှည်သင့်သည်။ အရွက်များကို စားသုံးနိုင်သော်လည်း ချက်ပြုတ်ရာတွင် အဆင်ပြေအောင် ဖြတ်တောက်ပေးရသည်။\n\nရာသီဥတု အအေးပေါ့သောဒေသတွင် ကြက်သွန်မြိတ်ကြီးပင်များကို ဆောင်းခိုစေပြီး နွေဦးပေါက်ရာသီအစောပိုင်းတွင် ရိတ်သိမ်းပေးရသည်။ အေးသောဒေသတွင် ဆောင်းခိုစေလျှင် အပင်ကို အအေးဒဏ်မှကာကွယ်ဖို့ ကောက်ရိုးဖြင့် ၄-၆ လက်မအထူ ဖုံးအုပ်ထားရသည်။ ကြက်သွန်မြိတ်သည် ရေခဲသေတ္တာထဲတွင် တစ်ပတ်ခန့်အထားခံသည်။\n\nမျိုးများ\n\nဂျိုင်းရင့်မတ်ဆယ်ဘာဂ့်(Giant Musselburgh) မျိုးသည် အသက်ရက် ၁၀၅ ရှီပြီး စကော့တလန်၏ မိရိုးဖလာမျိုးဖြစ်သည်။ ၂-၃ လက်မတုတ်သောရိုးတံရှိပြီး အအေးဒဏ်ခံနိုင်သည်။ ကင်းရစ်ချဒ်​ (King Richard) မျိုးသည် အသက်ရက် ၇၅ ရှိပြီး အပင်သေး၍ မြင့်သည်။ အရွယ်အလတ်စား အစိမ်းရောင်အရွက်များရှိသည်။ လင်စတော့ဟိုက်ဘရစ် (Lancelot Hybrid) မျိုးသည် အသက်ရက် ၁၀၀ ရှိပြီးလျှင် အအေးဒဏ်ခံနိုင်သောမျိုးဖြစ်သည်။\n\nဒေါက်တာချစ်၏ “စားဖို့ စိုက်စို့ ဈေးကွက်တိုးချဲ့ဗျို့ အတွဲ(၁)” စာအုပ်မှ ကောက်နုတ်ဖော်ပြပါသည်။"
  },
  {
    "Id": "01HN0T7JHEGQACXC1Z42BZ98VB",
    "Title": "မင်းကွတ်သီးပင် စိုက်ပျိုးရန်အကောင်းဆုံးအချိန်",
    "Date": "2021-12-06T18:00:00Z",
    "Author": "အစိမ်းရောင်လမ်း",
    "Content": "မင်းကွတ်သီးသည် အရည်ရွှမ်းပြီး နူးညံ့သိမ့်မွေ့သော အသွင်အပြင်နှင့် ၎င်း၏အနံ့အရသာတို့ကြောင့် တန်ဖိုးရှိလှတဲ့ သစ်သီးပင်ဖြစ်ပါသည်။ မင်းကွတ်သီးကို လတ်လတ်ဆတ်ဆတ်အသီးကိုစားသုံးနိုင်သလို စည်သွပ်ဗူးများ၊ အခြောက်ခံထုတ်လုပ်ပြီးလည်း စားသုံးမှုများပါသည်။ မင်းကွတ်ပင်ကို ကင်ဆာရောဂါများတွင် တိုင်းရင်းဆေးအဖြစ်အသုံးပြုမှုဖော်ပြထားသော်လည်း လက်တွေ့လေ့လာမှုများနည်းပါးနေသည်ဟု လေ့လာရပါသည်။\n\nရာသီဥတု\n\nအပူအအေးမလွန်ကဲဘဲ သမပိုင်းရာသီဥတုကို နှစ်သက်သည်။ ပူအိုက်၍မိုးများသောဒေသကို နှစ်သက်သော်လည်း အလွန်ပူပြင်းသောနေရှိန်ကိုမနှစ်သက်ပေ။\n\nရေမြေ\n\nရေကြိုက်သောအပင်ဖြစ်သောကြောင့် အစိုဓာတ်ထိန်းထားနိုင်သော မြေနု(သို့မဟုတ်) နုန်းမြေတွင်ဖြစ်ထွန်းသည်။ ထို့ကြောင့် ချောင်းမြောင်းဘေးမြေနိမ့်ပိုင်းများတွင်ဖြစ်စေ၊ လျှိုမြောင်များအတွင်း၌ဖြစ်စေ စိုက်ပျိုးပါက ပို၍ဖြစ်ထွန်းသည်။ အကာအကွယ်မဲ့သော လွင်ပြင်တွင် စိုက်ပျိုးပါက အပင်ဖြစ်ထွန်းနှေးသည့်အပြင် အသီးနည်းသည်ကို တွေ့ရတတ်သည်။\n\nစိုက်ပျိုးခြင်း\n\nစိုက်ပျိုးမည့်နေရာသည် မြေရိုင်းဖြစ်နေပါက ခုတ်ထွင်ရှင်းလင်းပြီး ထယ်ထိုး၍မြေပြုပြင်ပေးရမည်။ ထိုနောက် အနက်(၃)ပေ၊ အကျယ်(၂)ပေရှိသော စိုက်ကျင်းတူး၍ အပေါ်မြေနှစ်ဆနှင့် နွားချေးတစ်ဆရော၍ ကျင်းကို ပြန်ဖိုပေးရမည်။ အရိုးမှုန့်ထည့်ပေးနိုင်ပါကပို၍ကောင်းသည်။ ကျင်းများမှာ တစ်ကျင်းနှင့် တစ်ကျင်း အနည်းဆုံး ပေ(၃၀)စီကွာရမည်။\n\nမျိုးစေ့များကို အသီးသီး၍ရောဂါကင်းပြီး သန်မာသောအပင်ပျိုမှယူရမည်။ အစေ့ကိုစိုက်သော မင်းကွတ်ပင်သည် (၁၀) နှစ်သားခန့်တွင် အသီးသီးပြီး နောက်အနှစ် (၄၀) ခန့်အထိ သီးနိုင်သည်။ နှစ်စဉ်အသီးထွက်နှုန်း တစ်သမတ်တည်းမရှိဘဲ (၃) နှစ်တစ်ကြိမ်ခန့် လျော့သွားတတ်သည်။ မျိုးစေ့များကို ဝါးကျည်တောက်ထဲတွင် ပျိုးနိုင်ပါက ကောင်းမွန်သည်။​ ဤကဲ့သို့ ပျိုးပါက ဝါးကျည်တောက်များကို  မြောင်းထဲတွင် မြေနှင့်အညီစီ၍ မြှုပ်ထားလျှင် ရေလောင်းရာတွင် လွယ်ကူသည်။ အကယ်၍ဝါးကျည်တောက်မရနိုင်ပါက (၆) လက်မခန့်မြင့်သော ဘောင်ဖော်၍ ထိုဘောင်ပေါ်တွင် တစ်စေ့နှင့် တစ်စေ့ (၁) ပေခန့်ခွာ၍ ပျိုးထောင်နိုင်သည်။\n\nပျိုးပင်ကလေးများ သန်စွမ်းပါက(၁)နှစ်သားအရွယ်တွင် ပြောင်းရွှေ့စိုက်ပျိုးနိုင်သည်။ ဝါးကျည်တောက်နှင့်ပျိုးပါက ဝါးကျည်တောက်ကိုခွဲ၍ မြေလုံးမပျက် စိုက်ပျိုးနိုင်သဖြင့် အပင်သေနှုန်းနည်းပါးမည်။ ဘောင်ပေါ်တွင်ပျိုးပါက ပျိုးပင်များကို မြေလုံးပါအောင် ဂရုစိုက်တူးရမည်။ ပြောင်းရွှေ့စိုက်ပျိုးရန် အကောင်းဆုံးအချိန်မှာ မိုးဦးကျစဖြစ်သည်။​ သို့မှသာ ရေပေးသွင်းမှုသက်သာမည်။\n\nပျိုးပင်ကလေးများ စိုက်ပျိုးရာတွင် သတိပြုရမည့်အချက်မှာ အပင်ခြေတွင် ခွက်မနေစေရန်ဖြစ်သည်။ ရေဝပ်ပါက ပျိုးပင်များသေသွားလိမ့်မည်။ ထို့ပြင် မင်းကွတ်သည် အရိပ်နှစ်သက်သည့် အပင်ဖြစ်သောကြောင့် အလျင်အမြန်အရိပ်ရမည့်သစ်ကိုင်းများကို ဘေးဘက်တွင် စိုက်ပျိုးရမည်။ ပျိုးပင်ကလေးများ အမြစ်တွယ်မိသောအခါ ထိုအပင်များကို ဖယ်ရှားပစ်ရမည်။\n\nဆွတ်ခူးခြင်း\n\nရပ်ဝေးသို့ပို့ဆောင်ရန် မမှည့်မီခူးရသည်။ ခူးရာတွင် ဝါးလုံးအဖျားတွင် ဓားကိုချည်နှောင်၍မြေပေါ်မှနေပြီး အခိုင်အညှာကို ဖြတ်ကြရာ မင်းကွတ်သီးများမြေပေါ်သို့ကျကြသည်။ မင်းကွတ်သီးသည် အခွံမာသည်ဟုဆိုစေကာမူ အမြင့်မှကျသဖြင့် ဒဏ်ရာရမည်မှာအမှန်ပင်။ ဒဏ်ရာရသည်နှင့်အမျှ အသီးအရည်အသွေးကို ထိခိုက်စေမည်။ ထို့ကြောင့်ဝါးလုံးထိပ်တွင် ခြင်းကပ်၍ဖြစ်စေ၊ လှေကားပြုလုပ်၍ဖြစ်စေ တယုတယခူးရန် လိုအပ်သည်။\n\nကိုးကား- https://www.britannica.com/plant/mangosteen\n\n             အောင်ဝင်းထွဋ်၏ “သီးပင်စိုက်ပျိုး ဝင်ငွေတိုး” စာအုပ်မှ ကောက်နုတ်ဖော်ပြပါသည်။"
  },
  {
    "Id": "01HN0T7JJ84MJBW0SA8CWNJ4DR",
    "Title": "ခါးပုမုန်လာ(နီကိုဥ) စိုက်ပျိုးနည်း",
    "Date": "2021-10-22T13:30:00Z",
    "Author": null,
    "Content": "နီကိုဥပင်သည် အအေးကြိုက်သောသီးနှံမျိုးဖြစ်ပြီး ၂ နှစ်ခံသီးနှံကို နှစ်ချင်းစားသီးနှံအဖြစ် စိုက်ပျိုးကြသည်။ အရွက်ကိုရော​ ဥကိုပါစားသုံးနိုင်ပြီး အပင်အမြင့်မှာ ၉-၁၂ လက်မခန့်ရှိ၍ အကျယ်မှာ ၉-၁၂ လက်မရှိသည်။ ဥဟုခေါ်သော်လည်း အမှန်တကယ်မှာ မြေပေါ်ကပ်၍ဖြစ်ပေါ်လာသော ပင်စည်ဖုသာဖြစ်သည်။ ဥသည် အရသာချိုပြီး ကြွပ်ဆတ်ဆတ်ဖြစ်သည်။ ထိုဥကို အသုပ်ဖြစ်စေ၊ ချက်ပြုတ်ရာ၌ဖြစ်စေ အသုံးပြုကြသည်။\n\nစိုက်ပျိုးခြင်း\n\nမြေဆီလွှာအပေါ်ပိုင်းကို မြေဆွေး ၂ လက်မခန့်ထူအောင် တင်ပေးရသည်။ အစေ့ကို တိုက်ရိုက်မြေတွင်ချစိုက်ပျိုးပါက လက်မဝက်ခန့် နက်စေရသည်။ အတန်းတွင် တစ်စေ့နှင့်တစ်စေ့ တစ်လက်မခြားပြီး တတစ်တန်းနှင့်တစ်တန်း ၁၈ လက်မခြားရသည်။ အပင်ပေါက်လာပြီး အရွက်စစ်ထွက်လာသောအခါ ၈ လက်မခြားချန်၍ ကျန်အပင်များကို နှုတ်ပယ်ပစ်ရသည်။ အကယ်၍ ပျိုးထောင်ပြီး ပျိုးပင်ပေါက်ကို ပြောင်းရွှေ့စိုက်ပျိုးလျှင်လည်း တစ်ပင်နှင့်တစ်ပင် ၈ လက်မခွာ၍စိုက်ရသည်။ စိုက်တန်းကိုလည်း ၁၈ လက်မ ခြားသည်။ နီကိုဥပင်သည် မုန်လာမျိုးတွင် အနုဆုံးသီးနှံပင်ဖြစ်သည်။ မြေအပူချိန် ၄၅ ဒီဂရီဖာရင်ဟိုက်အောက်ရောက်ရှိနေပါက အပင်သည် အရွယ်မရောက်သေးပဲ ပန်းပွင့်တတ်သည်။​ ပူလွန်းပြန်လျှင်လည်း ဥသည်မာတောင့်ပြီး သစ်သားကဲ့သို့ ဖြစ်လာတတ်သည်။\n\nအပင်ကိုစိုက်ပျိုးပြီး ၃ ပတ်ကြာလျှင် အချိုးညီဓာတ်မြေသြဇာ ၅-၅-၅ ကို စိုက်တန်းဘေးမှ ထည့်ပေးရသည်။ ရေကိုလည်း လိုအပ်သလို ပေးရသည်။ အကြမ်းအားဖြင့် တစ်ပတ်လျှင် တစ်လက်မခန့် (ဧကလက်မ) ပေးရသည်။ အပေါ်ယံရှိအမြစ်များ မထိခိုက်စေဘဲ လက်ပေါင်းဝင်ပေးရသည်။ မြေဆီလွှာအစိုဓာတ်ထိန်းသိမ်းထားနိုင်စေရန် ကောက်ရိုး သို့မဟုတ် မြက်ခြောက်တို့ဖြင့် ဖုံးပေးရသည်။ ထိုအခါ မြေဆီလွှာလည်းအေးပြီး ပေါင်းမြက်လည်း သက်သာသည်။\n\nပိုးမွှားရောဂါ\n\nအခြားမုန်လာမျိုးများအပေါ် ကျရောက်တတ်သော ပိုးမျိုးနှင့်ရောဂါမျိုး ကျရောက်နိုင်သည်။ ပျပိုး၊ ဖလီးကျိုင်း(Flea Beetle) မုန်လာလောက်ကောင်၊ မုန်လာခူကောင် (Cabbage Looper) များကို အရွက်တွင် စီစစ်ရှာဖွေရသည်။ ရောဂါဒဏ်မှကာကွယ်ရန် မြေကွက်ကို အလှည့်ကျ စိုက်ပျိုးခြင်း၊ ယခင်သီးနှံအကျန်များကို ဖယ်ရှားခြင်း ပြုလုပ်ပေးရသည်။\n\nရိတ်သိမ်းခြင်း\n\nပျိုးပင်စိုက်ပျိုးပြီး ၄၅-၆၅ ရက်ကြာလျှင် ဥအရွယ် ၁ လက်မခန့်အချင်းရှိ ဥကိုဖြတ်ယူပါက အကောင်းဆုံးဖြစ်သည်။ သို့ရာတွင် ဥအရွယ်အချင်း ၃ လက်မခန့်အထိ ခူးယူနိုင်သည်။ နီကိုဥမျိုးအများစုသည် ဥအရွယ်အချင်း ၃ လက်မကျော်သွားလျှင် မာကျောပြီး သစ်သားကဲ့သို့ဖြစ်သွားသည်။ သို့ရာတွင် အချို့မျိုးသည် ဥကြီးထွားသော်လည်း နူးညံ့မြဲနူးညံ့နေသည်။ နီကိုဥကို ရေခဲသေတ္တာထဲတွင် သိုလှောင်ပါက ၃ ပတ်ကျော်အထိ အထားခံသည်။ ဥကိုအခွံခွာထားသည်ဖြစ်စေ၊ စင်းထားသည်ဖြစ်စေ၊ ရေနွေးဖျောထားသည်ဖြစ်စေ၊ ရေခဲသေတ္တာတွင် သိုလှောင်နိုင်သည်။ အရွက်နုကိုလည်း အခြားမုန်လာဥများနည်းတူ ရေနွေးနှင့်ပေါင်းပြီး စားသုံးနိုင်သည်။ \n\nမျိုးများ\n\nဗီယင်နာသက်နုအဖြူမျိုး (Early White Vienna) မျိုးသည် အသက်ရက် ၅၅ ရှိပြီး ချောပြီး အစိမ်းနုရောင်အခွံနှင့် နူးညံ့သော အဖြူရောင်အသားရှိသည်။ အနံ့မပြင်းပဲ သင်းရုံသာရှိသည်။ ဂျိုင်ဂန့်တ် (Gigante) မျိုးသည် အသက်ရက် ၁၃၀ ရှိပြီး၊ ချက်နိုင်ငံ၏ မိရိုးဖလာမျိုးဖြစ်သည်။ ဥအရွယ်အချင်း ၁၀ လက်မခန့်ရှိ၍ အလေးချိန် ၂၅ ပေါင်ခန့်ရှိသည်။ အသားဖြူပြီး နူးညံ့သည်။ အနံ့သင်းပျံ့သည်။ ကိုလီဘရီ (Kolibri) မျိုးသည် အသက်ရက် ၄၅ ရှိပြီး အခွံခရမ်းရောင်နှင့် အသားဖြူပြီး အမျှင်မပါချေ။ ကို့(စ်)ဆတ်(ခ်) (Kossack Hybrid) မျိုးသည် အသက်ရက် ၈၅ ရှိပြီး ဥအရွယ် အချင်း ၈-၁၀ လက်မခန့်နှင့် အခွံစိမ်းပြီး အသားဖြူသည်။ ဥအရွယ်ကြီးသော်လည်း အသားမှာ သစ်သားကဲ့သို့မဖြစ်ချေ။\n\nအာဟာရဓာတ်\n\nရာခိုင်နှုန်းအားဖြင့် ရေငွေ့ ၉၂.၁၊ ပရိုတိန်း ၁.၁၊ အဆီ ၀.၂၊ သတ္တု ၀.၇၊ ကာဗိုဟိုက်ဒရိတ် ၅.၉၊ ထုံး ၀.၀၂၊ မီးစုန်း ၀.၀၄ ပါဝင်သည်။ ဂရမ် ၁၀၀ လျှင် သံ ၀.၄ မီလီဂရမ်၊ ကယ်လိုရီ ၃၀၊ ဗီတာမင် C ၈၅ မီလီဂရမ်ပါရှိပါသည်။\n\nနည်းပညာများကို ဒေါက်တာချစ်၏ “စားဖို့ စိုက်စို့ ဈေးကွက်တိုးချဲ့ဗျို့ အတွဲ(၁)” စာအုပ်မှ ကောက်နုတ်ဖော်ပြပါသည်။"
  },
  {
    "Id": "01HN0T7JK5A34P0WXS05J34JE2",
    "Title": "အရောင်အသွေးစုံလင်ပြီး လှပတဲ့ ဒေါင်းဖန်ဝါပန်း",
    "Date": "2021-10-20T15:00:00Z",
    "Author": "ဇင်ထူးနိုင်",
    "Content": "အင်္ဂလိပ်အမည် - Zinnia\n\nရုက္ခဗေဒအမည် - Zinnia elegans \n\n    အရောင်အသွေးစုံလင်တဲ့ ဒေါင်းဖန်ဝါပန်းတွေဟာဆိုရင် စိုက်ပျိုးပြုစုရတာလွယ်ကူသလို ကြီးထွားမှုမြန်ဆန်ပြီး စိုက်ပျိုးတဲ့သူအတွက်လည်း အချိန်တိုတွင်းမှာ လှပတဲ့ ပန်းပွင့်တွေကို ရရှိစေမှာ ဖြစ်ပါတယ်။ ဒေါင်းဖန်ဝါပန်းဟာ တစ်ရာသီခံပင်ဖြစ်ပါတယ်။ ဒေါင်းဖန်ဝါပန်းရဲ့ ပန်းပွင့်တွေဟာဆိုရင် တောက်ပပြီး ၎င်းတို့ရဲ့ ထောင်မတ်နေတဲ့  ပင်စည်ရိုးတံပေါ်မှာ တစ်ပွင့်တည်း ပွင့်တာဖြစ်ပါတယ်။ ဒါ့ကြောင့် ဒေါင်းဖန်ဝါပန်းတွေဟာ အလှဆင်တဲ့နေရာမျိုးမှာ အသုံးပြုဖို့အတွက် သင့်တော်တဲ့ ပန်းအမျိုးအစားတစ်ခုလည်း ဖြစ်ပါတယ်။ သူတို့ရဲ့ မူရင်းဒေသကတော့ မက္ကဆီကို နိုင်ငံပဲ ဖြစ်ပါတယ်။ \n\nဒေါင်းဖန်ဝါပန်း အမျိုးအစားများ  \n\nဒေါင်းဖန်ဝါပန်း မှာဆိုရင် အဓိကအားဖြင့် အမျိုးအစား ၃ မျိုးရှိပါတယ်။ \n\n၁။ Single-flowered  \n\nပွင့်ချပ် တစ်တန်းတည်းပါရှိပြီး ပန်းပွင့်ရဲ့ အလယ်ဗဟိုကို မြင်ရသော အမျိုးအစား \n\n၂။ Double-flowered \n\nပွင့်ချပ် အတန်းများစွာပါရှိပြီး ပန်းပွင့်ရဲ့ အလယ်ဗဟိုကို မမြင်ရသော အမျိုးအစား \n\n၃။ Semidouble-flowered \n\nပွင့်ချပ် အတန်းများစွာပါရှိပြီး ပန်းပွင့်ရဲ့ အလယ်ဗဟိုကို မြင်ရသော အမျိုးအစား \n\n    အထက်ဖော်ပြပါအတိုင်း ခွဲခြားကြသလို ၎င်းတို့ရဲ့ ပုံပန်းသဏ္ဍာန်နဲ့လည်း ခွဲခြားကြပါသေးတယ်။ အပင်ပုမျိုးနဲ့ အပင်မြင့်မျိုးဆိုပြီးတော့လည်း ခွဲခြားကြပါတယ်။ \n\nစိုက်ပျိုးရန် နေရာရွေးချယ်ခြင်း \n\n     စိုက်ပျိုးဖို့ နေရာရွေးချယ်တဲ့အခါ နေရောင်အပြည့်အဝရရှိမယ့်နေရာကို ရွေးချယ်သင့်ပါတယ်။ လေဝင်လေထွက်ကောင်းတဲ့ နေရာမှာ ရွေးချယ်စိုက်ပျိုးခြင်းဟာ အရွက်မှာကျရောက်နိုင်တဲ့ ဖားဥမှိုလိုရောဂါမျိုးတွေကို အထိုက်အလျောက် ကာကွယ်ပေးနိုင်ပါတယ်။ ဒေါင်းဖန်ဝါပန်းကို မြေအမျိုးအစားမရွေး စိုက်ပျိုးနိုင်ပါတယ်။ ဒါပေမယ့် မြေဆီကြွယ်ဝပြီး ရေဆင်းကောင်းတဲ့မြေမှာ စိုက်ပျိုးရင် ပိုသင့်တော်ပါတယ်။ စိုက်ပျိုးမယ့်နေရာရွေးချယ်ပြီးရင်တော့ နွားချေးနဲ့ သဘာဝမြေဩဇာတို့ကို ထည့်သွင်းပြီး ထယ်ထိုးထွန်မွှေထားမယ်ဆိုရင် ပိုသင့်တော်ပါတယ်။ မိုးများတဲ့ဒေသတွေမှာ စိုက်ပျိုးမယ်ဆိုရင်တော့ စိုက်ပေါင်များပြုလုပ်ပြီး စိုက်ပျိုးသင့်ပါတယ်။ မြေချဉ်/ငံကိန်း ၅.၅ ကနေ ၇.၅ အတွင်းမှာ ရှင်သန်ဖြစ်ထွန်းပါတယ်။ မိမိစိုက်ပျိုးတဲ့မြေဟာ မြေဆီဩဇာ ကြွယ်ဝနေမယ်ဆိုရင်တော့ ပန်းတွေ မြန်မြန်ပွင့်လာမှာ ဖြစ်ပါတယ်။ \n\nစိုက်ပျိုးခြင်း \n\n     ဒေါင်းဖန်ဝါပန်းပင်တွေကို စိုက်ပျိုးရာမှာ အစေ့ကနေ တိုက်ရိုက်စိုက်ပျိုးတာကို ပိုပြီးအားပေးပါတယ်။ ပျိုးထောင်ပြီး စိုက်ပျိုးလို့ရပေမယ့် ဒေါင်းဖန်ဝါပန်းတွေဟာ ရွှေ့ပြောင်းစိုက်ပျိုးတာကို ကြိုက်နှစ်သက်မှု မရှိပါဘူး။ အကယ်၍ ပျိုးထောင်ပြီးမှ ရွှေ့ပြောင်းစိုက်ပျိုးမယ်ဆိုရင်တော့ သေချာစွာ ဂရုစိုက်ပေးဖို့ လိုအပ်ပါမယ်။ သင့်တင့်တဲ့ ပတ်ဝန်းကျင်အခြေအနေမျိုးမှာ အစေ့ကနေစိုက်ပျိုးမယ်ဆိုရင် လျင်လျင်မြန်မြန် ကြီးထွားလာတာကို တွေ့ရမှာ ဖြစ်ပါတယ်။ ဒေါင်းဖန်ဝါပန်းဟာဆိုရင် အပူချိန် ၁၆ မှ ၂၈ ဒီဂရီ စင်တီဂရိတ်အတွင်းမှာ အကောင်းဆုံး ရှင်သန်ကြီးထွားနိုင်ပါတယ်။ မိမိစိုက်ပျိုးမယ့် မျိုးအပေါ်မူတည်ပြီး ပင်ကြား ၄ လက်မကနေ ၂၄ လက်မအထိ ထားရှိနိုင်ပါတယ်။ အများစုကတော့ ပင်ကြား ၆ လက်နဲ့ တန်းကြား ၂ ပေ အထိ ထားလေ့ရှိပါတယ်။ အစေ့ချစိုက်မယ်ဆိုရင် အနက်အားဖြင့် ၁ လက်မရဲ့ ၄ ပုံ ၁ ပုံလောက်သာထားပြီး စိုက်သင့်ပါတယ်။ ဒေါင်းဖန်ဝါပန်းပင်ရဲ့ မျိုးအများစုကတော့ ၄ ရက်ကနေ ၇ ရက်လောက်ကြာတဲ့အခါမှာ အပင်ပေါက်ပါတယ်။  \n\nပြုစုစောင့်ရှောက်ခြင်း \n\n    အပင်ကြီးထွားသန်မာစေရန်နဲ့ ပန်းကောင်းစွာပွင့်စေရန် အဓိကအားဖြင့် ရေပုံမှန်လောင်းပေးခြင်း၊ ပေါင်းမြက်ရှင်းပေးခြင်းနဲ့ မြေဩဇာအသင့်အတင့်ကျွေးခြင်းတို့သာ လိုအပ်ပါတယ်။ ပန်းများစတင်ပွင့်လာတဲ့အခါမှာ ရင့်လာတဲ့အထိမစောင့်ဘဲ ပုံမှန်ဖြတ်တောက်ခူးဆွတ်ပေးဖို့လည်း လိုအပ်ပါတယ်။ ဒါမှသာ အပင်ရဲ့ ပန်းပွင့်နှုန်းလည်း တိုးလာမှာဖြစ်ပါတယ်။ \n\nရိတ်သိမ်းခြင်း \n\n     ပန်းပွင့်ဖို့အတွက်ကတော့ ရက်သတ္တပတ်ပေါင်းများစွာမှ ၂ လအထိ ကြာမြင့်နိုင်ပါတယ်။ မိမိစိုက်ပျိုးတဲ့ ရေမြေရာသီဥတု အပေါ်မူတည်ပြီး ပန်းပွင့်ချိန်ကွာခြားနိုင်ပါတယ်။\n\nပိုး/ ရောဂါကျရောက်မှု \n\n    ဒေါင်းဖန်ဝါပန်းပင်မှာဆိုရင် ဖားဥမှိုရောဂါနဲ့ ဘက်တီးရီးယားပင်ညှိုးရောဂါတွေ ကျရောက်ကျတတ်ပါတယ်။ ပိုးအနေနဲ့ဆိုရင်တော့ မွှားပင့်ကူ၊ ပိုးစေးနှဲနဲ့ ပိုးလောက်ကောင်တွေ ကျရောက်ဖျက်ဆီးတတ်ပါတယ်။ \n\nSource  : http://www.google.com/amp/s/www.almanac.com/plant/zinnias%3famp"
  },
  {
    "Id": "01HN0T7JM6051P1S73A6ZD2K5Q",
    "Title": "ပဲဖြူကလေးစိုက်ပျိုးနည်း",
    "Date": "2021-10-05T20:00:00Z",
    "Author": "အစိမ်းရောင်လမ်း",
    "Content": "ပဲဖြူကလေးကို ဝါခေါင်လမှ နတ်တော်လအတွင်း စိုက်ပျိုးနိုင်သည်။ အပင်အမြင့်မှာ ပုံမှန်အားဖြင့် ၂ ပေလောက်ရှည်ပြီး တစ်ပင်တွင် သီးတောင့် ငါးတောင့်သီးပြီး သီးတောင့်တစ်တောင့်လျှင် ၅-၆ စေ့လထိပါရှိပါသည်။ ပဲဖြူကလေးကို များသောအားဖြင့် စွပ်ပြုတ်တွင်ထည့်ချက်ကြပြီး ဟင်းအမယ်အဖြစ်လည်း ချက်စားကြတာများပါသည်။ ပဲဖြူကလေးကို စိုက်ခင်းတစ်ခုထဲတွင် လေးနှစ်တစ်ကြိမ်စိုက်ခြင်းထက်ပို၍ မစိုက်ပျိုးသင့်ပါ။ ပြောင်း၊ စတော်ဘယ်ရီ၊ သခွားသီး တို့ဖြင့် ကြားသီးနှံအဖြစ်စိုက်ပျိုးနိုင်ပြီး ကြက်သွန်နီ၊ စမုန်နက်အခင်းများအနီးတွင် မစိုက်ပျိုးသင့်ပါ။\n\nရာသီဥတု\n\n    မိုးနည်းရေရှားရပ်ဝန်းတွင် စိုက်ပျိုးရန် အထူးသင့်တော်သည်။ \n\nမြေအမျိုးအစား\n\n    ရွှံ့စေးအနည်းငယ် ရောစပ်ပါဝင်သည့် နုံးမြေနှင့် မြေပွများတွင် ကောင်းစွာဖြစ်ထွန်းမှုရှိသည်။ အထူးသဖြင့် ရေကိုထိန်းထားနိုင်စွမ်းရှိသော နုန်းမြေပွများတွင် စိုက်ပျိုးပါက အထွက်နှုန်းကောင်းစေသည်။ သို့သော် ပွလွန်းသောမြေတွင် စိုက်ပျိုးပါက ပဲစေ့အနားသတ်တစ်ဝိုက်တွင် အဝါပေါက်တတ်သည့်အပြင် အခွံလည်းတွန့်၍ ရှုံ့တွတွဖြစ်နေတတ်သည်။ မြေချဉ်ငံဓာတ် (၆-၇) အထိစိုက်ပျိုးနိုင်သည်။ \n\nစိုက်ပျိုးခြင်း\n\n    ပြုပြင်ထားသောစိုက်ခင်းတွင် ကြဲပက်ပြီးနောက် ထွန်တုံးဖြင့်လိုက်၍ မှုန်းခြင်းဖြင့်သော်လည်းကောင်း၊ ထွန်ကြောင်းများထဲတွင် စီ၍ချပြီးနောက် ထွန်မှုန်းခြင်းဖြင့်သော်လည်းကောင်း စိုက်ပျိုးနိုင်သည်။ ထူထပ်စွာ ကြဲပက်စိုက်ပျိုးပါက မှိုရောဂါများနှင့် ပိုးများကျရောက်တတ်သဖြင့် အတန်းလိုက်စိုက်ပျိုးပါက ပို၍ကောင်းပါသည်။ အတန်းလိုက်စိုက်ပျိုးရာတွင် တစ်တန်းနှင့်တစ်တန်း ၁-၂ ပေအထိထား၍ စိုက်ပျိုးရမည်။ ပဲပင်များနွယ်တက်ရန် သစ်သား(သို့မဟုတ်) ဝါးစင်များထားရှိပေးရမည်။ သို့မဟုတ် ဖူးစားပြောင်းများနှင့်ရော၍ စိုက်ပျိုးနိုင်သည်။ ဖူးစားပြောင်းများမှာ ပဲဖြူကလေးနှင့် တစ်ချိန်တည်းကြဲပက်စိုက်ပျိုးသော်လည်း ပဲထက်စော၍ ကြီးပြင်းသည့်အပြင် ပြောင်းဖူးကို အရင်စားရသည်။ တစ်ဧကမျိုးစေ့ (၈-၁၄) ပြည်အထိ လိုအပ်ပြီး ဖူးစားပြောင်းနှင့်ရောစိုက်ပါက မျိုးစေ့အား လျော့၍စိုက်ပျိုးရမည်။\n\nရေသွင်းခြင်း\n\n    ရေသွင်းရာတွင်  အရွက်များ အရမ်းစိုစွတ်အောင် ရေမပေးသင့်ပါ။ မှိုရောဂါကို အားပေးသောကြောင့် ဖြစ်ပါသည်။ မိုးခေါင်မှုဒဏ်ကို ခံနိုင်ရည်ရှိသော်လည်း မြေကြီးအပေါ်ယံလွှာ ခြောက် မခြောက်ကို အမြဲစစ်ဆေးပေးနေပြီး ရေလောင်းပေးနိုင်ပါသည်။\n\nအပင်ပြုစုခြင်း\n\n    အထူးတလည် မြေသြဇာကျွေးရန် မလိုအပ်သော်လည်း အရွက်များ အရောင်ဖျော့နေရင်တော့ နိုက်ထရိုဂျင်ကြွယ်ဝတဲ့မြေသြဇာ (သို့) သဘာဝမြေသြဇာများ ကျွေးပေးနိုင်ပါသည်။ \n\nအပင်ပေါက်လာသည့်အခါ တစ်လအတွင်း ပေါင်းသင်ခြင်း၊ မြေဆွခြင်းများ ပြုလုပ်ပေးပါ။ ထိုရက်ထက်ကျော်သွားပါက ပဲပင်များသန်စွမ်းလာပြီဖြစ်သဖြင့် ပေါင်းထိုးမြေဆွပေးရန် မလိုအပ်တော့ပေ။\n\nရိတ်သိမ်းခြင်း\n\n    ပဲဖြူကလေးသည် စိုက်ပျိုးပြီး ၅-၆ လအကြာတွင် ရင့်မှည့်သည်။ ရင့်မှည့်သောအခါ ပဲပင်များ မလှီမခြောက်မီ ရိတ်သိမ်းရမည်။ ထို့နောက် အစည်းများပြုလုပ်လျက် တလင်းသို့ သယ်ဆောင်ပြီး နေလှန်းရမည်။ ပဲသီးများ အက်ကွဲလာသည့်အခါမှ ပဲစေ့များကို ရိုက်ထုတ်ယူရမည်။ ပဲမျိုးမှာ မှည့်၍မရိတ်သိမ်းဘဲထားသော်လည်း ပဲစေ့များကို တစ်ခါတစ်ရံမှသာ ပိုးများဖျက်စီးတတ်သည်။ သို့သော် စိုက်ခင်းထဲတွင် ကြွေကျတတ်သဖြင့် အလေအလွင့်များတတ်သည်။\n\nကိုးကား- အောင်ဝင်းထွဋ် မြေပဲနှင့် အခြားပဲမျိုးစုံစိုက်ပျိုးနည်း စာအုပ်\n\nhttp://www.heirloom-organics.com/guide/va/1/guidetogrowingwhitebeans.html"
  },
  {
    "Id": "01HN0T7JMZHBE4CKMAF476A8C7",
    "Title": "ဆီထွက်မုန်ညှင်းစိုက်ပျိုးနည်း",
    "Date": "2021-09-29T18:30:00Z",
    "Author": "ကျော့နန္ဒာစိုး",
    "Content": "မြန်မာနိုင်ငံသည် နှမ်း၊ နေကြာ၊ မြေပဲ၊ ဆီထွက်မုန်ညှင်း စတဲ့ ဆီထွက်သီးနှံများကိုလည်း အဓိကစိုက်ပျိုးသော နိုင်ငံတစ်နိုင်ငံဖြစ်ပါသည်။ ဆီထွက်မုန်ညှင်းသည်လည်း အဓိကအားထားရတဲ့ သီးနှံတစ်မျိုးဖြစ်ပါသည်။ ဆီထွက်မုန်ညှင်းစိုက်ပျိုးရာတွင်...\n\nမြေအမျိုးအစား\n\n    ဆီထွက်မုန်ညှင်းကို မြေအမျိုးအစားအမျိုးမျိုးတွင် စိုက်ပျိုးနိုင်သော်လည်း နုန်းမြေနီ၊ မြေစေး၊ သဲဆန်မြေတွင် ကောင်းစွာစိုက်ပျိုးနိုင်သည်။ ရေစီးရေလာကောင်းပြီး မြေချဉ်ငံဓာတ် ၅.၅-၈ အထိစိုက်ပျိုးနိုင်သည်။ မြန်မာနိုင်ငံတွင် ရှမ်းပြည်နယ်တောင်ပိုင်း၊ ကချင်ပြည်နယ်၊ ကယားပြည်နယ်၊ ချင်းပြည်နယ်နှင့် ရခိုင်ပြည်နယ်တို့တွင် စိုက်ပျိုးကြသည်။\n\nရာသီဥတု\n\n    မိုးရေချိန် ၂၅-၄၀ စင်တီမီတာနှင့် အပူချိန် ၂၂-၂၅ ဒီဂရီစင်တီဂရိတ်တွင် ကောင်းစွာစိုက်ပျိုးနိုင်ပါသည်။ မျိုးစေ့ချစိုက်ပျိုးချိန်တွင် အပူချိန် ၂၀-၂၂ ဒီဂရီစင်တီဂရိတ်သည် အကောင်းဆုံးဖြစ်ပြီး ၂၈-၃၀ ဒီဂရီစင်တီဂရိတ်သည် ရိတ်သိမ်းရန်အတွက် အကောင်းဆုံးအပူချိန်ဖြစ်သည်။ သမပိုင်းဒေသမှာပေါက်ရောက်ဖြစ်ထွန်းပြီး အေး၍ခြောက်သွေ့သော ဆောင်းရာသီတွင် စိုက်ပျိုးကြပါသည်။ အပင်ကြီးထွားမှုအဆင့်မှာ နှင်းခါးဒဏ်ကို ခံနိုင်ရည်ရှိသည်။ \n\nမြေပြုပြင်ခြင်း\n\n    အပင်ပေါက်ကောင်းရန်အတွက် ပျိုးခင်းကောင်းကောင်းလိုအပ်ပါသည်။ မစိုက်ပျိုးခင် ထယ်ထိုးထွန်မွှေခြင်းကို နှစ်ကြိမ် သုံးကြိမ်လုပ်ပေးပါ။ ထယ်ဝင်ပြီးတိုင်း မြေမျက်နှာပြင်ကို ညီညာအောင်ညှိပေးပါ။ ရေမဝပ်စေဘဲ စိုထိုင်းစကောင်းတဲ့စိုက်ခင်းမြေကို အပင်ပေါက်ညီရန်အတွက် ပြင်ပေးဖို့လိုပါမည်။ မြေပြင်ချိန်တွင် တစ်ဧကကို နွားချေးလှည်း (၅-၁၀) စီး၊ ယူးရီးယား (၅၆)ပေါင်၊ တီစူပါ(၈၄)ပေါင်၊ ပိုတက်ရှ်(၂၈) ပေါင်နှုန်းထည့်ပေးပါ။ တစ်ဧကကို မျိုးစေ့နှုန်း ၄ ပြည်ကုန်ကျပြီး အပင်ပေါက်ရာခိုင်နှုန်း ၈၀ အထက်ရှိသင့်ပါသည်။\n\nစိုက်ပျိုးခြင်း\n\n    အများအားဖြင့် စက်တင်ဘာလမှ အောက်တိုဘာလထိ စိုက်ပျိုးကြပါသည်။ ကြားသီးနှံအဖြစ်စိုက်ပျိုးမည်ဆိုပါက အဓိကစိုက်ပျိုးတဲ့သီးနှံရဲ့ စိုက်ပျိုးချိန်ပေါ်မူတည်ပြီး စိုက်ပျိုးနိုင်ပါသည်။ တန်းကြား ၁၂ လက်မနှင့် ပင်ကြား ၆ လက်မ ထားပြီးစိုက်ပျိုးသင့်ပါသည်။ မျိုးစေ့ချအနက်မှာ ၂ လက်မအနက် စိုက်ပျိုးနိုင်ပါသည်။ မြေအောင်းပိုးများနှင့် ရောဂါများမှကာကွယ်နိုင်ရန်အတွက် မျိုးစေ့ကိုလူးနယ်ဆေးတစ်မျိုးမျိုးနှင့် လူးနယ်စိုက်ပျိုးပေးနိုင်ပါသည်။\n\nမြေသြဇာကျွေးခြင်း\n\n    မြေပြင်ချိန်တွင် လိုအပ်သောအာဟာရများ ထည့်သွင်းပေးပြီး ပန်းပွင့်ချိန် အစိုဓာတ်လုံလုံလောက်လောက်ရှိပါက ယူရီးယား ၂၈ ပေါင်ကို ထပ်ထည့်ပေးနိုင်ပါသည်။\n\nပေါင်းမြက်နှိမ်နင်းခြင်း\n\n    အပင်ပေါက်အဆင့်တွင် ပေါင်းမြက်နှင့် ယှဉ်ပြိုင်နိုင်စွမ်းအားနည်းတဲ့အတွက် စိုက်ခြင်းမြေပြုပြင်စဉ်ကတည်းက ပေါင်းမြက်ကင်းစင်ဖို့ လိုအပ်ပါသည်။ ပေါင်းမြက်များသည် အစိုဓာတ်နှင့် အာဟာရဓာတ်များကို ယှဉ်ပြိုင်စားသောက်ရုံသာမက ရိတ်သိမ်းချိန်တွင်လည်း အခက်အခဲဖြစ်စေပါသည်။ ပေါင်းမြက်များပေါက်ရောက်မှု နည်းနေချိန်ကတည်းက နှစ်ပတ်ခြားတစ်ခါ ပေါက်ပြားဖြင့် ပေါင်းလိုက်ပေးသင့်ပါသည်။ ဧကများလို့ ပေါင်းသတ်ဆေးသုံးလိုသူတွေအနေနဲ့ မစိုက်ပျိုးခင်တွင် Trifluralin (ထရိုင်ဖလူရလင်) ကို ရေ ၂၀၀ လီတာမှာ ဆေး ၄၀၀ မီလီမီတာနှုန်းကို တစ်ဧကနှုန်းဖြင့်၊ ပျိုးပင်မပေါက်ခင် စိုက်ပျိုးပြီး ၂ ရက်တွင် Isoproturon (အိုင်စိုပရိုတူရွန်) ကို ၂၀၀ လီတာတွင် ၄၀၀ ဂရမ်နှုန်းဖြင့် အသုံးပြုနိုင်ပါသည်။\n\nရေသွင်းခြင်း\n\n    မစိုက်ပျိုးခင်တွင် ရေပေးသွင်းပေးနိုင်သည်။ အပင်များ ကောင်းစွာကြီးထွားရန်အတွက် စိုက်ပျိုးပြီး ၃ ပတ်ခြားတွင် ရေးပေးသွင်းခြင်းဖြင့် မြေကြီးအစိုဓာတ်ကိုလည်း ထိန်းသိမ်းရာရောက်ပါသည်။ ပန်းပွင့်ချိန် အသီးဖြစ်ချိန်တွင် ရေငတ်ပါက အထွက်နှုန်းထိခိုက်နိုင်သည့်အတွက် ရေပေးသွင်းဖို့လိုပါမည်။ ရေသွင်းရာတွင် အရှိန်ပြင်းလျှင် အပင်တွေနာနိုင်တဲ့အတွက် ရေကိုဖြည်းဖြည်းသွင်းပေးဖို့လိုအပ်ပါမည်။\n\nပိုးမွှားရောဂါ\n\n    ဆီထွက်မုန်ညှင်းတွင် အဓိကကျရောက်သော ဖျက်ပိုးများမှာ ဖြုတ်၊ ဂျပိုး၊ ရွက်စုံစားခူကောင်၊ သီးလုံးဖောက်ပိုးနှင့် မြေအောင်းပိုးများ ဖျက်ဆီးတတ်ပြီး ရောဂါများအနေဖြင့် ရွက်ခြောက်ရောဂါ၊ ဒေါင်းနီးမှိုရောဂါ၊ အဖြူရောင်သံချေးရောဂါများ အဖြစ်များပါသည်။\n\n \n\nရိတ်သိမ်းခြင်း\n\n    ရက်ပေါင်း ၁၁၀-၁၄၀ တွင် မျိုးပေါ်မူတည်၍ ရင့်မှည့်တတ်ပါသည်။ သီးတောင့်များအဝါရောင်ပြောင်းပြီး အစေ့များမာလာလျှင် ရိတ်သိမ်းနိုင်သည်။ အစေ့တွင်းအစိုဓာတ် ၁၅ ရာခိုင်နှုန်းရှိချိန်တွင်ဖြစ်သည်။ ရိတ်သိမ်းချိန်ကို တစ်ပတ်အတွင်း ရိတ်သိမ်းသင့်သည်။ သီးတောင့်များကြွေပြီးအလေအလွင့်နည်းစေရန် မနက်စောစောတွင် ရိတ်သိမ်းသင့်ပါသည်။ တံစဉ်ဖြင့် မြေနှင့်နီးသောအပိုင်းမှဖြတ်ပြီး ရိတ်သိမ်းသင့်ပါသည်။ တလင်းပြင်တွင် အခြောက်လှန်းပြီး သင့်တော်သောနည်းလမ်းများဖြင့် ခြွေလှေ့နိုင်ပါသည်။ အစေ့များကို ၄-၅ ရက်လောက် နေလှန်းပေးပြီး အစိုဓာတ် ၈ ရာခိုင်နှုန်းရှိချိန်တွင် ဂုန်နီအိတ် သို့မဟုတ် ပုံးများထဲတွင် သိုလှောင်ထားနိုင်ပါသည်။\n\nကိုးကား- https://www.apnikheti.com/en/pn/agriculture/crops/oilseeds/mustard"
  }
]